Retningslinjer for behandling av saker om mulige brudd på anerkjente forskningsetiske normer ved Universitetet i Bergen
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Fastsatt av Universitetsstyret 2.2.2023, sist endret 11.9.2025 jf. sak nr 2022/5223 og 2017/11775.


**Innledning**

Retningslinjene for behandling av saker om mulige brudd på anerkjente forskningsetiske normer og mulig vitenskapelig
uredelighet skal sikre en god og forsvarlig saksbehandling av slike saker. Retningslinjene er delt inn i fire deler: 

I. Grunnprinsipper, II. Mottak av meldinger om mulige brudd på anerkjente forskningsetiske normer, III. Behandling 
av enkeltsaker ved fakultetene, og IV. Behandling av enkeltsaker i Redelighetsutvalget. 

**I. Grunnprinsipper**


**§ 1. Definisjoner og plikter**

UiB skal sikre at forskningen ved institusjonen skjer i henhold til anerkjente forskningsetiske normer. Dette følger av
`forskningsetikkloven § 5. <https://lovdata.no/lov/2017-04-28-23/§5>`__

Forskere skal opptre med aktsomhet for å sikre at all forskning skjer i henhold til anerkjente forskningsetiske normer.
Dette gjelder både under forberedelser, gjennomføring og rapportering av forskning og andre forskningsrelaterte aktiviteter. 
Dette følger av `forskningsetikkloven § 4. <https://lovdata.no/lov/2017-04-28-23/§4>`__

Med brudd på anerkjente forskningsetiske normer menes brudd på generelle og fagspesifikke retningslinjer for god vitenskapelig
praksis. I denne sammenhengen vil retningslinjene utarbeidet av De nasjonale forskningsetiske komitéene ha sentral betydning.
  
Med vitenskapelig uredelighet menes forfalskning, fabrikkering, plagiering og andre alvorlige brudd på anerkjente 
forskningsetiske normer som er begått forsettlig eller grovt uaktsomt i planlegging, gjennomføring eller rapportering av forskning,
jf. `forskningsetikkloven § 8. <https://lovdata.no/lov/2017-04-28-23/§8>`__

Den som en sak eller mistanke retter seg mot eller som saken ellers direkte gjelder har partsrettigheter i saken i tråd med
bestemmelsene i forvaltningsloven. Melder av en sak eller mistanke har slike rettigheter dersom den regnes som part i saken. 


**§ 2. Ansvar**

UiB har ansvar for nødvendig opplæring av kandidater og ansatte i anerkjente forskningsetiske normer, og for at alle som utfører
eller deltar i forskningen er kjent med anerkjente forskningsetiske normer, jf. forskningsetikkloven § 5.

Dekan har ansvar for å følge opp mistanke om brudd på anerkjente forskningsetiske normer. Dekanen har ansvar for å etablere et 
system for behandling av sakene ved fakultetet. Se del III. 

UiBs sentrale redelighetsutvalg er et institusjonelt organ som har ansvar for å behandle saker om mulige brudd på anerkjente
forskningsetiske normer og vitenskapelig uredelighet som blir lagt fram for utvalget i tråd med disse retningslinjene. Utvalget
kan også ta saker til behandling på eget initiativ. I sin behandling av enkeltsaker kan utvalget komme med anbefalinger om 
tiltak ved det aktuelle fakultet. 

Det sentrale redelighetsutvalget skal ha et eget sekretariat, og sekretariatet kan på forespørsel veilede fakultet om praktisk
håndtering av enkeltsaker.  


**§ 3. Offentlighet og habilitet**

Opplysninger i saker om mulige brudd på anerkjente forskningsetiske normer er som hovedregel unntatt offentlighet frem til saken
er endelig avgjort. Dette følger av `forskningsetikkloven § 11 <https://lovdata.no/lov/2017-04-28-23/§11>`__ og 
`offentleglova § 24 andre ledd. <https://lovdata.no/lov/2006-05-19-16/§24>`__

Opplysninger som UIB har taushetsplikt om, vil være unntatt offentlighet også etter at saken er avgjort.

Forvaltningslovens vanlige regler om habilitet gjelder for behandling av saker om mistanke om brudd på anerkjente forskningsetiske
normer. Reglene om hvem som er habil til å tilrettelegge grunnlaget for en avgjørelse og treffe avgjørelse finnes i 
`forvaltningsloven § 6. <https://lovdata.no/lov/1967-02-10/§6>`__


**II. Mottak av meldinger om mulige brudd på anerkjente forskningsetiske normer**
 

**§ 4. Hvordan melde ifra - tilknytning**

Mistanke om brudd på anerkjente forskningsetiske normer og vitenskapelig uredelighet bør meldes til instituttleder.
Det kan også meldes til fakultetet eller til Redelighetsutvalgets faste sekretariat. 

Saker kan meldes anonymt.
 
Så langt det er mulig skal grunnlaget for mistanken begrunnes og dokumenteres. Behandling av meldinger forutsetter at 
den aktuelle saken:

- har tilknytning til vitenskapelig virksomhet ved Universitetet i Bergen, eller
- involverer eller berører én eller flere forskere ved Universitetet i Bergen.


**§ 5. Håndtering av mottatte meldinger**

UIB sin behandling skal ha som formål å klarlegge fakta i saken. UIB skal ivareta forskere som blir involvert i slike saker ved
å gi tilstrekkelig informasjon om saksbehandlingsprosess og rettigheter.
 
Saksbehandlingen skal følge `forvaltningsloven kapittel IV om saksforberedelse  <https://lovdata.no/lov/1967-02-10/KAPITTEL_4>`__
og `V om vedtak, <https://lovdata.no/lov/1967-02-10/KAPITTEL_5>`__ og for øvrig lovens bestemmelser så langt de passer. 
Det vil normalt være innklaget/innklagede som anses som part (er) i saken med
de rettigheter som følger med i henhold til forvaltningsloven, og ikke den som melder en sak.
 
Det aktuelle fakultetet eller instituttet har ansvar for å følge opp meldinger om mistanke om brudd på anerkjente forskningsetiske
normer. Sakene skal behandles uten ugrunnet opphold og på så lavt nivå som mulig.


**III. Behandling av enkeltsaker ved fakultetene**


**§ 6. Lokalt redelighetsutvalg**

Fakultetsstyret skal oppnevne et lokalt redelighetsutvalg. Utvalget skal ha minst tre medlemmer og ledes av pro/visedekan med 
ansvar for forskning. Utvalget må ha nødvendig kompetanse i forskning og forskningsetikk. Det kan oppnevnes ett medlem som
ikke er ansatt ved fakultetet. Ved behov kan dekanen oppnevne et ad hoc medlem til utvalget.


**§ 7. Vurdering av videre prosess**

Fakultetet skal uten ugrunnet opphold vurdere grunnlaget for meldingen, herunder om det er påkrevd med videre saksbehandling
som beskrevet i punkt 8 nedenfor. 

Lokalt redelighetsutvalg kan avvise eller avslutte saken eller sende saken videre til behandling ved Det sentrale 
redelighetsutvalget ved UiB.

En sak kan avvises dersom varselet er åpenbart grunnløst. En slik avvisning må være skriftlig og begrunnet. Avgjørelsen om 
å avvise en sak kan ikke påklages. 

Dersom saken avvises, skal Det sentrale redelighetsutvalget orienteres. 


**§ 8. Utredning ved fakultetet**

Fakultetet skal påse at saken er godt opplyst. Saksutredning kan foregå på følgende måter, men må vurderes og tilpasses
hver enkelt sak:

- Intervju/samtaler med involverte/melder/partene
- Dokumentinnhenting 
- Sakkyndigvurdering

Fakultetet skal gjøre rede for faktum, partenes påstander og de forskningsetiske problemstillingene i saken. Partene
i saken skal gis innsyn i sakens dokumenter og få mulighet til å imøtegå eller supplere disse.


**§ 9. Utfall av utredning**

Saker av alvorlig karakter – som gjelder mistanke om vitenskapelig uredelighet – skal oversendes 
Det sentrale redelighetsutvalget for vurdering.

Andre saker kan avsluttes på fakultetet med en etterfølgende rapport til sentralt redelighetsutvalg.


**IV. Behandling av enkeltsaker i Det sentrale Redelighetsutvalget** 


**§ 10. Utvalgets sammensetning**

Redelighetsutvalget ledes av en person med professorkompetanse, i tillegg til fire medlemmer
oppnevnt av universitetsstyret. Medlemmene skal ha nødvendig kompetanse i forskning og 
forskningsetikk. Ett medlem skal være jurist og ett medlem skal være eksternt. 
Juristen og det eksterne medlemmet skal ha personlige vararepresentanter. I tillegg oppnevnes
én vararepresentant felles for de øvrige tre medlemmene.

Utvalget skal være faglig uavhengig. Utvalget sitter til neste utvalg er oppnevnt av 
universitetsstyret. Rektor kan supplere redelighetsutvalget ved behov. Funksjonstiden for
medlemmene er den samme som for universitetsstyret.

**§ 11. Utvalgets mandat**

Redelighetsutvalget skal behandle saker som gjelder mistanke om brudd på anerkjente 
forskningsetiske normer og saker om vitenskapelig uredelighet.

Redelighetsutvalget kan også ta opp saker på eget initiativ.

Utvalget legger årsmelding fram for universitetsstyret til orientering.


**§ 12. Saksbehandlingen i utvalget**

*Saker sendt til vurdering* 

Redelighetsutvalget skal påse at saken er godt opplyst før det tar stilling til utfallet i saken. Hvis utvalget har behov
for ytterligere opplysninger, kan utvalget be det aktuelle fakultetet om å skaffe opplysningene. Utvalget kan også innhente
ytterligere opplysninger på egenhånd. Ved behov kan utvalget innhente sakkyndig bistand.
 
Utvalget kan etterprøve fakultetenes uttalelser når sakene avsluttes på fakultetsnivå. Utvalget kan i tillegg overprøve
konklusjonen i fakultetets uttalelse.


*Saker til orientering*

Saker sendt til orientering legges fram for utvalget. Utvalget kan overprøve fakultetets vurdering. 

Utvalget kan etterprøve fakultetenes uttalelser når sakene avsluttes på fakultetsnivå. Utvalget kan i tillegg overprøve 
konklusjonen i fakultetets uttalelse.


*Avvisning*

Dersom noen er uenige i at UiB avviser en sak, kan vedkommende melde fra til Nasjonalt utvalg for gransking av 
uredelighetssaker (Granskingsutvalget) om å se nærmere på saken. Granskingsutvalget har ingen plikt til å behandle
slike henvendelser, men kan velge å gjøre det på eget initiativ. 


*På eget initiativ*

Redelighetsutvalget kan ta opp saker på eget initiativ, og i den forbindelsen be fakultetet om å utrede en aktuell sak.


**§ 13. Skriftlig uttalelse fra utvalget**

Etter en prøving av opplysningene i saken skal utvalget utarbeide en skriftlig uttalelse. Uttalelsen skal inneholde en
oversikt over de sentrale dokumentene i saken og en sammenfatning av de relevante fakta som utvalget har lagt til grunn. 
I uttalelsen skal utvalget også vurdere: 

- om det foreligger brudd på anerkjente forskningsetiske normer, herunder om eventuelle brudd er alvorlige eller ikke, 
- om forskeren har opptrådt vitenskapelig uredelig 
- om det foreligger systemfeil ved UIB, herunder om UIB kunne forhindret situasjonen gjennom bedre forebyggende arbeid, og 
- om det vitenskapelige arbeidet bør korrigeres eller trekkes tilbake. 

Utvalgets konklusjoner avgjøres ved alminnelig flertall. Ved dissens kan mindretallet kreve at deres begrunnelse blir 
inkludert i uttalelsen. 


**§ 14 Informasjon til berørte parter**
 
I saker der det foreligger brudd på anerkjente forskningsetiske normer eller vitenskapelig uredelighet, skal
Redelighetsutvalget vurdere behov for informasjon til: 

- andre forskere involvert i den aktuelle forskningen, 
- berørte forskningsinstitusjoner og/eller samarbeidspartnere, 
- finansieringskilder, 
- vitenskapelige tidsskrifter, 
- andre publiseringskanaler, 
- relevante offentlige tilsynsmyndigheter og 
- eventuelle andre berørte personer/instanser. 


**§ 15 Bistand til å gjenopprette omdømme**
 
Redelighetsutvalget skal, i dialog med forskeren og fakultetet, vurdere behovet for tiltak for å gjenopprette
forskerens/forskernes omdømme.

 
**§ 16 Rapportering og klage til Granskingsutvalget** 

UIB ved Det sentrale redelighetsutvalget skal rapportere til Granskingsutvalget om saker som gjelder mulige alvorlige
brudd på anerkjente forskningsetiske normer. Dette følger av `forskningsetikkloven § 6 fjerde ledd. <https://lovdata.no/lov/2017-04-28-23/§6>`__
Det er sakens innhold som avgjør rapporteringsplikten, ikke konklusjonen. Rapporteringsplikten gjelder uavhengig av
om saken ble løst ved et fakultet eller behandlet i Redelighetsutvalget.
 
I saker hvor Redelighetsutvalget konkluderer med at en forsker har opptrådt vitenskapelig uredelig, kan forskeren klage
på uttalelsen til Granskingsutvalget. Klagefristen er tre uker fra uttalelsen kom fram til forskeren. Dette går fram
av `forskningsetikkloven § 6 femte ledd <https://lovdata.no/lov/2017-04-28-23/§6>`__ og `forvaltningsloven § 29. <https://lovdata.no/lov/1967-02-10/§29>`__

Redelighetsutvalget har ansvaret for å håndtere klagesaken. 
Saksbehandlingen følger `forvaltningsloven kapittel VI, <https://lovdata.no/lov/1967-02-10/KAPITTEL_6>`__
med de begrensningene som følger av forskningsetikkloven.  



+--------------------------+--------------------------+-------------+
| Dato                     | Kommentar                | Lagt inn av |
+==========================+==========================+=============+
| 18. september 2025       | Justert §§ 10 og 11      | Mona Viksøy |
+--------------------------+--------------------------+-------------+
| 14. februar 2023         | Ny retningslinjer        | Mona Viksøy |
+--------------------------+--------------------------+-------------+
