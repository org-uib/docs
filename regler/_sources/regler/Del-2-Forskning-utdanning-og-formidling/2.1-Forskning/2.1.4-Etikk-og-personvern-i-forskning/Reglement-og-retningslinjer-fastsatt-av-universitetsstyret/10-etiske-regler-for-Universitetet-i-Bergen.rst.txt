10 etiske regler for Universitetet i Bergen
-------------------------------------------

Vedtatt av Universitetsstyret 26.10. 2006

1. Faglig frihet og ansvar
~~~~~~~~~~~~~~~~~~~~~~~~~~

Kreativitet er en viktig forutsetning for vitenskapelige fremskritt.
Dette forutsetter at den vitenskapelig ansatte har stor frihet til selv
å utforme stillingens arbeidsoppgaver. Denne friheten er likevel ikke
absolutt, og det er først og fremst den vitenskapelig ansattes ansvar at
dette skjer på en måte som tjener fagets, institusjonens og samfunnets
interesser. Vitenskapelig ansatte har således frihet til selv å velge
forskningsemner, hypoteser, kilder og metodikk. De har frihet til - og
ansvar for - å formidle resultatene av sin faglige virksomhet, ved
publisering etter eget valg, i undervisning eller på annen måte.

2. Kompetanse
~~~~~~~~~~~~~

| Vitenskapelig kompetanse og faglig renommé må brukes til formål som er
  forenlig med forskersamfunnets normer for god forskningsskikk.
  Kvalitet og kvalitetssikring av forsknings¬resultater og undervisning
  er ikke bare i den ansattes egen interesse, men danner også grunnlaget
  for institusjonens renommé. Institusjonens navn skal ikke brukes på en
  måte som kan skade eller svekke faglig tillit til virksomheten - eller
  reise begrunnet tvil om faglige ansvarsforhold.
| Forskere må være oppmerksomme på, og - når det er nødvendig -
  redegjøre for begrensninger i egen kompetanse og faglige perspektiv.

3. Integritet og etterrettelighet
~~~~~~~~~~~~~~~~~~~~~~~~~~~~~~~~~

| Vitenskapelig arbeid følger og respekterer forskersamfunnets normer
  for god forskningsskikk, slik de er utformet av De nasjonale
  forskningsetiske komiteene. Blant disse normene står spørsmål om
  uavhengighet, faglig redelighet og etterprøvbarhet sentralt. Ansatte
  bør innrette sin virksomhet og sitt arbeid på en måte som sikrer at
  faglig integritet ivaretas og som - når det er nødvendig - muliggjør
  dokumentasjon utad for at dette også er iakttatt.
| Erkjennelsen av at virkeligheten er kompleks, at de enkelte fag har
  begrensninger, og at også vitenskapelig kunnskap er usikker, bør stå
  sentralt i all formidling.

4. Faglig veiledningsansvar
~~~~~~~~~~~~~~~~~~~~~~~~~~~

Faglig veiledning av yngre forskere bør skje sjenerøst og uten
overdrevent vern for egne faglige interesser, likevel slik at eierskap
til ideer og resultater respekteres.

5. Åpenhet
~~~~~~~~~~

Allmennhetens tillit til universitetet er et felles gode. Ansatte ved
universitetet skal praktisere åpenhet så vel utad som innad i egen
virksomhet der dette er nødvendig for å sikre institusjonens,
fagmiljøets og den enkeltes anseelse og renommé. Åpenhet betyr også
villighet til å redegjøre for sidegjøremål eller andre eksterne
kontakter som det kan stilles rimelige spørsmål ved. For å klargjøre
mulige interessekonflikter bør det i alle publikasjoner som utgår fra
universitetet opplyses om finansieringskilder og eventuelt eierskap.

6. God forskningsskikk i prosjekter som vedrører flere
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Det er et mål for universitetet at det drives tverrfaglig samarbeid for
å utvikle institusjonen. Forskningssamarbeid tilstreber lojalitet og
åpenhet i forhold til kolleger og styringsorganer. Den enkelte bør nøye
overveie om beslutninger og tiltak i egen interesse er forenlig med
forutsetninger for samarbeidet med andre. Den enkelte må også overveie
hensyn som vedrører konfidensialitet i samarbeidets felles interesse,
likevel slik at det bør sies klart fra dersom et prosjekt eller en
forskningsvirksomhet synes å komme i strid med relevante
forskningsetiske retningslinjer. Det ligger videre i vitenskapens
egenart å fremme en samarbeidskultur der faglig uenighet fritt kan komme
til uttrykk uten at dette oppfattes som illojalt.

7. Flere forfattere til vitenskapelige publikasjoner
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Vancouver-reglene iakttas ved medforfatterskap innen sitt område. Disse
tilsier at bare aktiv medvirkning i publikasjoner som nevnt i reglene
berettiger til medforfatterstatus. Fagfellevurderinger i forlag eller
tidsskriftredaksjon fritar ikke den enkelte fra å påse at
forfatterskapet etter disse reglene er reelt. På områder der
Vancouverreglene ikke praktiseres, sørger man for rimelig tydeliggjøring
av forfatterstatus.

8. Interessekonflikter og upartiskhet
~~~~~~~~~~~~~~~~~~~~~~~~~~~~~~~~~~~~~

Ansatte bør unngå eller avvikle situasjoner hvor det kan reises rimelig
tvil om vedkommendes upartiskhet, faglige integritet, eller hvor det er
reell fare for at egne personlige eller økonomiske interesser er eller
kan påregnes å komme i konflikt med institusjonens interesser.

9. Interessekonflikter og sidegjøremål
~~~~~~~~~~~~~~~~~~~~~~~~~~~~~~~~~~~~~~

| En universitetsansatt kan ikke delta i konkurrerende virksomhet eller
  inneha sidegjøremål som er uforenlige med universitetets interesser,
  eller som er egnet til å svekke tilliten til universitetet, selv om
  vedkommende ellers skjøtter sine faglige oppgaver tilfredsstillende.
| Med sidegjøremål forstås her arbeid som utføres og verv som innehas i
  tillegg til den ordinære universitetsstillingen, uansett om arbeidet
  eller vervet er lønnet eller ikke. Også arbeid som utføres gjennom et
  foretak eller selskap som helt eller delvis eies av den ansatte, anses
  som sidegjøremål.

10. Konflikthåndtering
~~~~~~~~~~~~~~~~~~~~~~

Institusjonen har ansvar for å tilrettelegge ordninger som gjør det
mulig å bilegge forskningsetiske interessekonflikter ved
nemndsbehandling. Ansatte bør lojalt benytte seg av - og normalt
akseptere utfallet av - slike ordninger fremfor å opprettholde eller øke
konfliktnivå innen sitt fagmiljø.

======================== ========= ==========================
Dato                     Kommentar Lagt inn av
======================== ========= ==========================
16. januar 2017 10:06:49 1         Arne R. Ramslien
16. januar 2017 10:03:37 1         Arne R. Ramslien
16. januar 2017 10:02:49 1         Arne R. Ramslien
16. januar 2017 10:02:15 1         Arne R. Ramslien
16. januar 2017 09:52:59 1         Arne R. Ramslien
16. januar 2017 09:52:19 1         Arne R. Ramslien
07. mai 2010 12:28:50    1         Kitty Anette Amlie Tverrå
07. mai 2010 12:27:47    1         Kitty Anette Amlie Tverrå
26. april 2010 17:28:47  1         Christian Hemmestad Bjerke
======================== ========= ==========================
