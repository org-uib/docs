Rutiner for administrasjon og forvaltning av UiBs internasjonale samarbeidsavtaler
==================================================================================

Godkjent av rektor og universitetsdirektør 3.mai 2022, sak nr. 2022/4393.

**1. Formål**

Formålet med rutinene er å sikre en gjennomsiktig og forutsigbar saksbehandling,
administrasjon og forvaltning i arbeidet med inngåelse, fornyelse og terminering
av UiBs internasjonale samarbeidsavtaler.

**2. Avtaletyper**

Følgende typer av avtaler omfattes av rutinene:

-  Utvekslingsavtaler
-  Rammeavtaler
-  Intensjonsavtaler (Memorandum of Understanding)

Følgende avtaler omfattes ikke av rutinene:

-  Avtaler om fellesgrad.
-  Avtaler om felles veiledning.
-  Avtaler for eksternfinansierte prosjekter.

For inngåelse av slike avtaler finnes det egne rutinebeskrivelser og
prosedyrer.

**2.1. Utvekslingsavtaler**

En utvekslingsavtale legger til rette for mobilitet av studenter, doktorgradskandidater
eller ansatte (både vitenskapelige og administrative) mellom UiB og utenlandsk 
samarbeidsinstitusjon. Utvekslingsavtalen angir normalt hvem og hvor mange som kan utveksles,
og på hvilke vilkår.

En studentutvekslingsavtale inngås enten som en bilateral avtale direkte mellom UiB og
utenlandsk partnerinstitusjon eller som en avtale om utveksling av studenter gjennom et
særskilt program (eksempelvis Erasmus+).


**2.2. Rammeavtaler**

Dette er avtaler som hovedsakelig brukes for å videreutvikle eller formalisere et bredere
akademisk samarbeid mellom UiB og utenlandsk partnerinstitusjon. En rammeavtale for akademisk
samarbeid er vanligvis juridisk og økonomisk uforpliktende for partene.


**2.3. Intensjonsavtaler (Memorandum of Understanding)**

En intensjonsavtale om samarbeid benevnes vanligvis Memorandum of Understanding (MoU). Slike
avtaler brukes for å initiere et nytt samarbeid eller for å formalisere et eksisterende samarbeid
som hittil har vært av uformell karakter. En MoU avtaletekst vil som regel være kort og generell i
utformingen, og juridisk og økonomisk uforpliktende for partene.


**3. Nivå for avtaleinngåelse**

En avtale kan inngås på UiB sentralt, på fakultet, på institutt eller på senter. Det skal være
samsvar mellom nivå, eierskap/forankring, signering og administrasjon og forvaltning av samarbeidsavtalen.
Det kan vises slik:

+------------+---------+---------------+
| Forankring/| Signatur|Administrasjon/|
| Eierskap   |         |Forvaltning    |
+============+=========+===============+ 
|  Sentralt  | Rektor  |SA eller FIA   |
+------------+---------+---------------+
|  Fakultet  | Dekan   |Fakultet       |
+------------+---------+---------------+
|  Institutt | Styrer  |Institutt      |
+------------+---------+---------------+
|  Senter    | Leder   |Senter         |
+------------+---------+---------------+

Hovedprinsippet er at samarbeidsavtaler signeres, administreres og forvaltes på det nivået hvor eierskapet
til samarbeidet er forankret.
 
Merk: Sentrale avtaler gjelder i utgangspunktet for hele universitetet og er fakultetsoverskridende. I 
tilfelle av at en sentral avtale ikke kan benyttes av alle fakultetene bør dette anmerkes i avtalen. For å
inngå nye sentrale utvekslingsavtaler må minst to fakultet ha uttrykt ønske om dette. 

**4. Saksbehandling, administrasjon og forvaltning av sentrale samarbeidsavtaler**

Studieavdelingen er ansvarlig for saksbehandling, administrasjon og forvaltning av sentrale samarbeidsavtaler
som gjelder studentutveksling og utdanningssamarbeid.

Forsknings- og innovasjonsavdelingen har tilsvarende ansvar for sentrale rammeavtaler, intensjonsavtaler
om samarbeid (MoU) og sentrale avtaler om forskningssamarbeid.

| Avtaler registreres i ePhorte med eget saksnummer.
Alle studentutvekslingsavtaler registreres i FS.

**5. Rutiner for avtaleinngåelse**

I god tid før en avtale utløper skal det gjøres en vurdering av om samarbeidsavtalen skal fornyes eller termineres.
Avtaleeier er ansvarlig for å gjøre vurdering og beslutning om en samarbeidsavtale skal fornyes eller termineres.

**6.  Maler for samarbeidsavtaler**

Studieavdelingen (SA) og Forsknings- og innovasjonsavdelingen (FIA) vil bistå fagenhetene med råd og hjelp i
utforming av avtaletekst hvis dette er ønskelig. Det er også laget ulike maler for samarbeidsavtaler som kan
brukes i forbindelse med avtaleinngåelser.

**7. Juridiske vurderinger**

Ved behov kan Studieavdelingen (SA) og Forsknings- og innovasjonsavdelingen (FIA) bistå med råd og vurdering
av juridiske forhold. Dersom det skal fravikes mal skal det søkes råd før avtale inngås. Man bør særlig merke
seg klausuler som omhandler personvern (GDPR), publisering, immaterialrett («Intellectual Property Rights»),
forsikring og ansvarsforhold som kan utløse økonomiske forpliktelser.


========================== ========= ==========================
Dato                       Kommentar Lagt inn av
========================== ========= ==========================
04. mai 2022		   Revisjon  Mona Viksøy	     	
02. desember 2016 13:28:39 2         Magnus Holtermann
26. april 2010 16:57:06    2         Christian Hemmestad Bjerke
26. april 2010 16:47:18    1         Christian Hemmestad Bjerke
========================== ========= ==========================