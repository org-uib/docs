Retningslinjer for Senter for fremragende forskning (SFF) ved Universitetet i Bergen
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Godkjent av rektor og universitetsdirektør 26.8.2021.

Bakgrunn
''''''''

Senter for fremragende forsking (SFF) legger til rette for banebrytende og nysgjerrighetsdrevet
forskning. Langsiktig grunnfinansiering og samarbeid om ambisiøse vitenskapelige mål er et viktig
virkemiddel for å heve kvaliteten i norsk forskning.

Gjennom senterordningen etableres fremragende forskningsmiljøer ved UiB og sentrene er et
viktig instrument for å utvikle nytenkende og grensesprengende forskning ved institusjonene.

Dette dokumentet gir retningslinjer for driften av «Sentre for fremragende forskning» ved
Universitetet i Bergen. Retningslinjen utfyller krav og retningslinjer satt av Norges forskningsråd
og kontrakten mellom UiB som prosjektansvarlig og Norges forskningsråd om finansiell støtte til
SFF. Retningslinjen bygger også på UiBs politikk for Sentre for fremragende forskning og har til
formål å sikre at senteret og virksomheten er godt forankret i vertsinstitusjonens ledelse.


1.0 Formål og ansvar
''''''''''''''''''''

**1.1. Formål**

Retningslinjen gjelder for Senter for fremragende forskning (SFF) innvilget av Norges
forskningsråd der Universitetet i Bergen er vertskapsinstitusjon.

Retningslinjen skal:

- sikre at SFF er godt forankret i universitets- og fakultetsledelsen,
- sikre at UiBs plikter som prosjektansvarlig etterleves i henhold til Forskningsrådets
  krav og retningslinjer for Senter for fremragende forskning,
- klargjøre roller og ansvarsdeling mellom universitetsledelsen, vertskapsinstitutt og -
  fakultet og involverte samarbeidspartnere.

Denne retningslinjen utfyller retningslinjer for SFF gitt av Norges forskningsråd.


**1.2 Ansvar**

SFF er et tidsbegrenset forskningssenter hvor Universitetet i Bergen er prosjektansvarlig for
SFF ved UiB. UiB skal sikre at vilkårene satt i retningslinjer og krav fra Norges forskningsråd
for SFF til enhver tid følges og legge til rette for samlokalisering av senteret.



2.0 Organisering, ledelse og mandat
'''''''''''''''''''''''''''''''''''

**2.1 Organisering**

Senteret skal plasseres i et vetsinstitutt/fakultet. Senteret skal opprettes i
økonomisystemet som et eget koststed under vertsinstituttet.

Senteret skal ha faglig og styringsmessig selvstendighet overfor samarbeidende
institutter/fakulteter. Prosjektansvarlig (UiB) vil inngå en konsortieavtale med
samarbeidspartnere. Avtalen skalregulere organisering og gjennomføring av samarbeidet
samt partenes rettigheter og plikter. Alt forpliktende samarbeid ved senteret skal være
nedfelt i en skriftlig avtale.

**2.2 Administrative ressurser**

Det skal inngås avtale mellom fakultet, vertsinstitutt og senteret om administrative
tjenester som skal bistå med gjennomføring av senteret i senterperioden. De
administrative ressursene skal ha kompetanse som dekker senterets ulike administrative
behov.


**2.3 Ledelse og styre**

**2.3.1 Senterstyre**

Alle Senter for fremragende forskning ved UiB skal ha et styre for å sikre at samspillet
mellom involverte institutt, fakultet og samarbeidspartnere fungerer best mulig for å
oppnå de faglige målene. Styrets mandat, ansvar og fullmakter er beskrevet i
Forskningsrådets krav og retningslinjer for SFF. Styret skal ledes av dekan ved
vertsfakultet.

Styret skal i tillegg bestå av instituttledere fra interne samarbeidspartnere og én
representant per ekstern samarbeidspartner som signerer konsortieavtalen.

Styret skal blant annet:

- Vedta årlig budsjett, som danner grunnlag for allokering av ressurser til
  samarbeidspartnere.
- Godkjenne om nye forskningsprosjekt kan rapporteres som «tilleggsfinansiering».
- Informeres om senterets strategier og nye initiativer for å skaffe nye prosjekter
  som støtter opp under senterets faglige mål.

Senterleder fungerer som sekretær og saksansvarlig overfor styret.

**2.3.2 Senterleder**

Prosjektansvarlig skal oppnevne en senterleder som skal stå for den daglige driften av
senteret. Den som oppnevnes skal være samme person som i SFF-søknaden var angitt
som senterleder.

Det anbefales at senterleder skal ha en nestleder. Styret skal ta stilling til om det skal
oppnevnes en nestleder.


**2.3.2.1 Senterleders fullmakter og forpliktelser**

Senterleder rapporterer til senterstyret for så vidt gjelder driften av senteret.

Instituttleder på vertsinstitutt/fakultet har personalansvar for senterleder. Dersom
senterledelsen endres i løpet av senterperioden skal spørsmål om personalansvar og
administrative forhold avklares i god tid før eventuell endring.

Det skal avholdes jevnlige dialogmøter mellom senterleder og vertsinstitutt.
Dialogmøtene skal bidra til gjensidig forventningsavklaringer knyttet til senterets og
vertsinstituttenes langsiktige planer. Dialogmøtene skal referatføres.

Senterlederen er ansvarlig for all aktivitet ved senteret.
 
Senterleder skal ha myndighet til å disponere over senterets budsjett.

Senterleder skal ha dialog med styret, vertsinstitutt og vertsfakultet om senterets
budsjett med mål om å gi størst mulig selvstendighet til senteret innen bruk av senterets
totalfinansiering (grunnfinansiering fra Forskningsrådet og tilleggsfinansiering fra
partnere, institutt, fakultet og UiB sentralt)

**2.3.2.2 Senterleders tidsbruk i SFF**

Senterlederskal være ansatt ved UiB i minst 80 % stilling og skal bruke minst 80 % av tiden
til å lede senteret og skal oppholde seg ved vertsinstitusjonen hoveddelen av tiden hvert
år.

Senterleder bør bli fritatt fra ordinær undervisning. Kostnadsfordeling for dette må
avklares før senteret starter og kan enten være egeninnsats fra institutt/fakultet eller bli
finansiert gjennom Forskningsrådets senterbevilgning.

Senterleder vil være ansvarlig for mange ulike og tidskrevende ledelsesoppgaver på
senteret. Det skal derfor diskuteres med instituttet/fakultet om senterleder kan
opparbeide seg rett til forskningsfri på lik linje med andre vitenskapelige ansatte, jf. UiBs
regler for personalforvaltning del 3 punkt 2.2.


**2.3.3 Administrativ koordinator**

Senteret skal ha én 100 % administrativ koordinator tilsatt ved vertsinstituttet som skal
bistå senterleder med senterdriften. Administrasjonssjef ved vertsinstitutt skal ha
personalansvar for administrativ koordinator.

Den administrative koordinatoren skal utføre oppgaver for senteret som
prosjektkoordinering, økonomikoordinering, administrativ koordinering av partnere og
årsplaner/rapportering. Dette er oppgaver som påløper senteret og skal ikke dekkes av
administrasjonen som er ved vertsinstitutt/fakultet og partnerne. Koordinatorstillingen
kan enten betales av Forskningsrådets bevilgning eller være et bidrag fra
vertsinstitutt/fakultet. Dette må avklares før søknaden sendes.

Ved behov for ytterlige administrative tjenester skal det inngås en avtale mellom senter
og andre UiB-enheter som deltar i senteret som beskrevet i avsnitt over.


**2.3.4 Vitenskapelig komite («Scientific Advisory Committee»)**

Senteret skal ha en rådgivende vitenskapelig komite («Scientific Advisory Committee»
(SAC)) oppnevnt av senterstyret. Senterstyret kan forandre sammensetning av SAC.
Komiteen skal bidra til senterets faglige strategi og delta i drøfting av faglige utfordringer
minst en gang i året gjennom hele senterets funksjonsperiode. Komiteen kan også gi
sentrene råd i andre typer spørsmål. Komiteen bør ha medlemmer som er internasjonale
toppforskere.

Medlemmer i SAC skal ikke utføre forsking ved senteret.


**2.3.5 Krav om inngåelse av samarbeidsavtaler for eksterne og interne
partnere1 i SFF**

Ved kontraktinngåelse skal stillinger, tilgang til infrastrukturer, regulering av utstyr
innkjøpt av prosjektets midler og leie til lokaler fastsettes i en konsortieavtale.

Konsortieavtalen skal blant annet regulere:

- Fordeling og rapportering av midler
- Bidrag til drift
- Faglige ressurser
- Rekrutteringsstillinger
- Tilgang til forskningsinfrastruktur i tillegg til egenandeler
- Rett til immaterielle rettigheter

Avtalen skalsikre at partnerne har felles ansvar for innhold, gjennomføring og resultatene
i senteret, samt at den faglige kompetansen i senteret blir opprettholdt i de
samarbeidende instituttene i senterperioden.

Samarbeidspartnerne plikter å bidra til gjennomføring av senteret i henhold til de
oppgaver og forpliktelser som framgår av samarbeidsavtalen. Samarbeidspartnere har
personal- og økonomiansvar for eget personale tilknyttet senteret. Partnerne skal følge
opp arbeidet som eget personale gjør i prosjektet, og samarbeide med prosjektansvarlig
og øvrige samarbeidspartnere om tilrettelegging, utførelse og oppfølging av samarbeidet


3.0 Lokalisering
''''''''''''''''

SFF som UiB er vertsinstitusjon og prosjektansvarlig for skal som hovedregel være
samlokalisert.

Hvis dette ikke er mulig gjennom i hele perioden (særlig for SFF som trenger tilgang til
infrastrukturer og laboratorier ved andre fakultet) skal kjernepersonalet i senteret ha
kontorplasser og møteromsfasiliteter ved vertsinstitutt.


4.0 Særskilt om rekruttering og tilsettingsprosesser
''''''''''''''''''''''''''''''''''''''''''''''''''''

Den vitenskapelige staben som er knyttet tilsenteretskal enten være ansatt på vertsinstitutt,
samarbeidende institutt/fakultet eller hos en ekstern samarbeidspartner. Rekruttering og
tilsettingsprosesser skal skje iht UiBs personalreglement og reglement for ansettelse i faglig
administrative lederstillinger. Kvalifikasjonsprinsippet i statsansatteloven er styrende.

Instituttleder på de involverte institutt ved UiB har formelt arbeidsgiveransvar for personer
som er ansatt for å jobbe i senteret. Instituttleder og senterleder skal kontrasignere
innstillinger. Det oppfordres til en kontinuerlig dialog om nyansettelser med de involverte
enhetene, senterleder og i noen tilfeller forskningslederen (PI) som skal plassere den
nyansatte i egen arbeidsgruppe/arbeidsområde på senteret for å identifisere de beste
kandidatene.

Rekrutterings- og tilsettingsprosesser gjennomføres ved den samarbeidspartneren som
enten stiller egenandel eller mottarsærskilt tildeling fra senteret i form av årlig tildelingsbrev.

Senteret skal legge til rette for at personale ved senteret har forskningsopphold i
fremragende forskningsgrupper i utlandet. Senteret skal legge til rette for at fremstående
internasjonale forskere tiltrekkes og har forskningsopphold i kortere eller lengre perioder ved
senteret.

5.0 Publisering
'''''''''''''''

Prosjektresultatene skal gjøres kjent så hurtig som mulig og ta hensyn til Forskningsrådets
krav om åpen tilgang til vitenskapelige publikasjoner.

Offentliggjøring av resultater skal krediteres senteret og finansieringskilden i tråd med vilkår
satt av Forskningsrådet. Alle vitenskapelige publikasjoner skal være basert på kriteriene i den
til enhver tid gjeldende versjon av Vancouver-konvensjonen om medforfatterskap. Internt
ved UiB registreres publikasjonene ved instituttetsom har arbeidsavtale med hovedforfatter.
Konsortieavtalen skal sikre at regler om medforfatterskap og kreditering er ivaretatt og i tråd
med vilkår satt av Forskningsrådet. 

Åpen publisering og datalagring skal gjennomføres i tråd vilkår satt i Forskningsrådets
generelle vilkår for Forsknings- og utviklingsprosjekter. De formidlingstiltak og
formidlingsplaner som er angitt i kontrakten mellom Forskningsrådet og prosjektansvarlig
skal gjennomføres

6.0 Samarbeid om strategi for videreføring av den beste forskningen i en SFF
''''''''''''''''''''''''''''''''''''''''''''''''''''''''''''''''''''''''''''

Vertsinstitusjon skal utarbeide en plan en eventuell videre støtte for de 3 første årene etter
at Forskningsrådets senterstøtte avsluttes. Planen skal inngå i senterets midtveisevaluering.

Planen skal inneholde:

- eventuell økning av antall faste stillinger på senterets forskningsområde,
- strategi for videreføring av den beste forskningen

Fakultetenes langtidsbudsjett er et strategisk virkemiddel for å lage en langsiktig plan
etter Forskningsrådets SFF bevilgning går ut.

Det skal avholdes faste dialogmøter mellom senterleder og vertsinstitutt der omfang og
økonomisk størrelse av videreføringen diskuteres. Involverte institutt og fakultet kan stille
krav om at videreføring av aktiviteter er betinget av tilslag på eksternfinansiering.



========== ========== ============
Dato        Kommentar  Lagt inn av
========== ========== ============
01.06.2022  Ny        Mona Viksøy
========== ========== ============