Reglement om håndtering av ansattes rettigheter til forsknings- og arbeidsresultater ved Universitetet i Bergen
-------------------------------------------------------------------------------------------------------------------

Fastsatt av Universitetsstyret 1.12.2010, sist endret i møte 23.2.2017

Bakgrunn
^^^^^^^^

Med endringer i lov om universiteter og høyskoler i 2002, fikk
institusjonene i lovpålagt oppgave å bidra til forskningsbasert
innovasjon og nyskaping, i tillegg til hovedoppgavene med forskning,
undervisning og formidling. Det er økte forventinger til at
forskningsresultater i tillegg til rene akademiske formål, også skal
kunne nyttiggjøres i næringsøyemed. Dette har aktualisert spørsmål om
hvem som har rett til å bruke forsknings- og arbeidsresultatene, og det
er nødvendig å klargjøre institusjonens rettighetspolitikk og å utforme
regelverk for håndtering av rettighetsspørsmål.

Universitetsstyret vedtok ”Rettighetspolitikk ved Universitetet i
Bergen” i juni 2009 (sak 68/09). Rettighetspolitikken gir et overordnet
rammeverk for håndtering av rettighetsspørsmål knyttet til ulike
kategorier av forskningsbaserte arbeidsresultater. Dette reglementet er
forankret i rettighetspolitikken og gir utfyllende bestemmelser om
håndteringen av rettigheter til forsknings- og arbeidsresultater.

Formål
^^^^^^

Formålet med dette reglementet er å klargjøre hvilken rett universitetet
har til å bruke eller utnytte forsknings- og arbeidsresultater frembrakt
av ansatte. Reglementet for håndteringen av rettighetene skal bidra til
å:

-  sikre at forskernes og institusjonens akademiske frihet ivaretas
-  øke bevisstheten om betydningen av de verdiene forskningsresultater
   representerer
-  øke bevisstheten om betydningen av å ta vare på og beskytte de
   forskningsresultatene som skapes
-  skape entydige og forutsigbare rammer for interne og eksterne
   samarbeidspartnere
-  øke mulighetene for effektiv og formålstjenlig utnytting av
   forskningsresultatene innenfor akademia, samfunns- og næringsliv

Utgangspunkt
^^^^^^^^^^^^

Den som skaper et forsknings- eller arbeidsresultat, har i
utgangspunktet rettighetene til dette med mindre annet følger av lov,
avtale eller dette reglementet. Reglementet regulerer i hvilke tilfeller
universitetet som arbeidsgiver, har rettigheter til slike forsknings- og
arbeidsresultater.

Dersom universitetet inngår avtaler med tredjepart om
forskningssamarbeid eller forskningsfinansiering, herunder bidrags- og
oppdragsvirksomhet, må ansatte som deltar i slike prosjekter rette seg
etter eventuelle føringer på rettighetsfordelingen som fremkommer i
slike avtaler.

Der universitetet har slike rettigheter, skal det sikre at resultatet
blir utnyttet til beste for samfunnet. Dette kan være gjennom
kommersiell utnyttelse eller ved at det gjøres allment tilgjengelig, der
dette er mulig.

Hvem omfattes av reglementet?
^^^^^^^^^^^^^^^^^^^^^^^^^^^^^

Reglementet gjelder for alle ansatte ved universitetet.

Studenter eier selv de resultatene de frembringer som del av studier
eller studieopphold ved universitetet dersom ikke annet er avtalt.
Dersom en student ber om det, og universitetet ved Bergen
Teknologioverføring AS (BTO) etter en kommersiell vurdering av
resultatene finner det tjenlig, kan universitetet få overført
rettigheter til næringsmessig utnyttelse. Ved slik frivillig
overdragelse av rettigheter til næringsmessig utnyttelse, reguleres
fordelingen av rettighetene gjennom egen avtale mellom vedkommende
student og universitetet ved BTO. For resultater som er frembrakt av en
eller flere studenter og en eller flere ansatte i fellesskap (sameie),
har universitet rett til å overta den ansattes andeler i sameiet, i
samsvar med lovgivningen, eventuelle inngåtte avtaler og dette
reglementet. Studenter som har et ansettelsesforhold ved universitetet,
for eksempel i en prosjektstilling eller som vitenskapelig assistent,
behandles som andre ansatte når det gjelder resultater som har
sammenheng med oppgaver innenfor tilsettingsforholdet.

For gjesteforskere bør rettighetshåndteringen avklares gjennom egen
avtale.

Dersom en ansatt har flere arbeidsgivere, må arbeidsgiverne bli enige om
hvordan deres rettigheter skal fordeles dem imellom.

Hva omfattes av reglementet?
^^^^^^^^^^^^^^^^^^^^^^^^^^^^

Reglementet gjelder bare resultater som har sammenheng med
arbeidstakerens ansettelsesforhold ved universitetet. Selv om
reglementet omfatter alle forsknings- og arbeidsresultater, betyr ikke
det at universitetet vil kreve å overta rettighetene til alle
resultater.

Forsknings- og arbeidsresultater kan i hovedsak grupperes slik (listen
er ikke uttømmende):

-  Faglitterære fremstillinger (som monografier, lærebøker,
   vitenskapelige artikler og doktorgradsavhandlinger) og andre
   litterære og kunstneriske verk
-  Undervisnings- og formidlingsmateriale (som muntlige forelesninger,
   ulike presentasjoner, oppgaver, instruksjonsvideoer og digitale
   undervisningsopplegg)
-  Datamaskinprogrammer
-  Kataloger og databaser (utarbeiding av ulike systematiserte samlinger
   med informasjon eller data)
-  Oppfinnelser
-  Fysisk materiale (ethvert materielt produkt (organisk, uorganisk og
   biologisk materiale), inkludert substanser, organismer, avlinger og
   materialer)
-  Administrative arbeider (som utredninger, høringsuttalelser,
   pensumforslag og undervisningsplaner)

Nærmere om håndtering av rettigheter til de ulike resultatene
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

*Faglitterære verk*

Som hovedregel kan de ansatte selv bestemme bruken av (som kopiering,
arkivering, endring og offentliggjøring) egne faglitterære verk (som
monografier, lærebøker, vitenskapelige artikler og
doktorgradsavhandlinger). I særlige begrunnede tilfeller kan
universitetet få en ikke-eksklusiv, begrenset rett til å bruke slike
resultater. Dette gjelder spesielt der universitetet har brukt eller
bruker betydelige ressurser i utarbeidingen av disse. Spørsmål om
universitetet skal ha slike rettigheter, avklares på forhånd.

*Andre litterære og kunstneriske verk*

Som hovedregel kan den ansatte selv bestemme bruken av (som kopiering,
arkivering, endring og offentliggjøring) egne litterære og kunstneriske
verk. I særlige begrunnede tilfeller kan universitetet få en
ikke-eksklusiv begrenset rett til å bruke slike resultater. Dette
gjelder spesielt der universitetet bruker betydelige ressurser i
utarbeidingen av disse. Spørsmål om universitetet skal ha slike
rettigheter, avklares på forhånd.

*Undervisnings- og formidlingsmateriale*

Som hovedregel kan den ansatte selv bestemme bruken av (som kopiering,
arkivering, endring og offentliggjøring) eget undervisnings- og
formidlingsmateriale.

Universitetet har rett til bruk av slikt materiale dersom:

-  det er utarbeidet til generell bruk (standardisert materiale)
-  universitetet har bidratt med særskilte ressurser, enten det er i
   form av penger, teknisk bistand eller redusert undervisningsplikt
-  universitetet har bedt en ansatt spesielt om å utarbeide dette
   undervisningsmaterialet
-  universitetet har inngått en avtale med tredjeperson om et
   bestillingsverk nettopp til bruk i undervisning
-  slik bruk er avtalt enten med den som har utarbeidet det eller på
   annen måte

Vilkår for universitetets bruksrett:

-  bruksretten skal ikke gå lengre enn det som kan begrunnes av
   universitetet ut fra universitetets oppgaver
-  bruksretten skal ikke være til hinder for den ansattes egne
   bruksrettigheter
-  den ansatte skal ha rett til å få varsel om eventuelle endringer
-  den ansatte beholder sine ideelle rettigheter (rett til å bli
   navngitt)

*Datamaskinprogrammer*

Universitetet har rett til datamaskinprogrammer som er uarbeidet av den
ansatte, gjennom oppgavene som omfattes av arbeidsforholdet eller etter
universitetets anvisninger. Retten skal ikke gå lengre enn det som kan
begrunnes i universitetets hovedoppgaver (forskning, undervisning og
formidling). Videre skal universitetets rett ikke være til hinder for
den ansattes egne bruksrettigheter, for eksempel bruk av åpne
programvarelisenser (open source).

*Kataloger og databaser*

Universitetet har enerett til å bruke (ved kopiering, arkivering,
endring og offentliggjøring) kataloger og databaser som er blitt til ved
en vesentlig investering fra universitetet. Utøvelse av eneretten skal
ikke komme i konflikt med prinsippet om akademisk frihet eller være til
hinder for at kataloger og databaser kan gjøres offentlig tilgjengelige
eller på annen måte stilles til rådighet for forskningsformål. For
øvrige kataloger og databaser tilhører eneretten den ansatte som
utarbeidet disse, med mindre

-  universitetet har bedt en ansatt spesielt om å frembringe katalogen
   eller databasen
-  universitetet har inngått en avtale med tredjeperson om et
   bestillingsverk
-  annet er avtalt

*Oppfinnelser*

Universitetet kan kreve å få overført kommersiell utnyttelsesrett til
den ansattes patenterbare oppfinnelser helt eller delvis. Bruken av
denne retten skal ikke komme i konflikt med prinsippet om akademisk
frihet. Den ansatte står fritt til å prioritere publisering, selv om
dette vil kunne hindre mulighetene for kommersialisering. Eventuell
utsettelse av publisering for å sikre rettighetene (for eksempel
innsendelse av patentsøknad), kan avtales. En ansatt som gjør en
oppfinnelse, skal gi skriftlig melding til Bergen Teknologioverføring AS
(BTO), jf. arbeidstakeroppfinnelsesloven § 5. Ønske om publisering skal
fremgå av meldingen. Det vises ellers til punktet Generelt om
kommersialisering av forsknings- og arbeidsresultater.

*Fysisk materiale*

Fysisk materiale som er blitt til ved bruk av universitetets ressurser,
er universitetets eiendom og kan fritt brukes av universitetet til
undervisnings-, forsknings- og kommersialiseringsformål. Dette gjelder
likevel ikke dersom avtale med tredje part eller andres rettigheter er
til hinder for dette.

Den som har frambragt materialet, har

-  rett til livslang tilgang og bruk
-  rett til å dele materialet med andre (også utenfor universitetet), på
   følgende vilkår:

1. noe av materialet skal være igjen på universitetet, dvs. man skal
normalt ikke tømme kilden;

2. mottaker skal ikke videreformidle materialet til tredjepart uten
universitetets godkjenning;

3. fysiske gjenstander kan bare deles med andre til forskningsformål,
deling til kommersielle formål krever særlig avtale;

4. at det innhentes undertegnet avtale om bruken av det utleverte
materiale (universitetets mal for Material Transfer Agreement) fra
mottaker før utsendelse

*Administrative arbeider*

Universitetet har alle rettigheter til administrative arbeider (som
utredninger, høringsuttalelser, pensumforslag og undervisningsplaner).

Generelt om kommersialisering av forsknings- og arbeidsresultater
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Kommersialiseringsaktiviteter skal ikke komme i konflikt med prinsippet
om akademisk frihet. Den ansatte står fritt til å prioritere publisering
og til å velge at resultatet skal gjøres allment tilgjengelig, selv om
dette vil kunne komme i konflikt med kommersialiseringsmulighetene.
Bergen Teknologioverføring AS (BTO) er universitetets
kommersialiseringsaktør og forvalter universitetets interesser, jf
avtale og vedtak i Universitetsstyret 101/04 og 67/06.

Alle ansatte oppfordres til å kontakte BTO dersom de har ideer og
resultater som kan ha muligheter for næringsmessig utnyttelse, jf
www.bergento.no. Etter arbeidstakeroppfinnelsesloven har ansatte en
plikt til å melde fra om oppfinnelser og for universitetets ansatte er
det BTO som er mottaker av slike meldinger. I henhold til åndsverksloven
kan det i visse tilfeller også være meldeplikt for datamaskinprogrammer
og databaser. Eksempler på andre resultater som kan meldes, er fysiske
gjenstander samt andre ideer med mulig heter for kommersiell utnyttelse,
og resultater som kan rettighetsbeskyttes, som varemerker og design.

BTO vurderer om kommersialisering av resultatet skal forsøkes.
Vurderingen gjøres i dialog med den ansatte. Den ansatte orienterer sin
instituttleder om saken når kommersialiseringsprosessen startes.

Den ansatte har rett til en rimelig andel av nettoinntekten fra en
kommersialisering. Utgangspunktet for inntektsfordelingen, er en
tredjedel til ansatt, en tredjedel til universitetet og en tredjedel til
det forskningsmiljøet hvor det aktuelle resultatet er oppnådd.

Dersom universitetet ikke utnytter et forskningsresultat eller
viderefører kommersialiseringen av det innen en gitt tidsfrist, kan den
ansatte selv utnytte resultatet etter avtale med universitetet.

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 07. mars 2017        | Utgangspunkt - NY -  | Mona Viksøy          |
| 14:24:00             | Setning om           |                      |
|                      | tredjepart i         |                      |
|                      | forskningssamarbeid  |                      |
|                      | ....                 |                      |
+----------------------+----------------------+----------------------+
| 09. februar 2011     | 3                    | Christian Hemmestad  |
| 15:18:51             |                      | Bjerke               |
+----------------------+----------------------+----------------------+
| 18. januar 2011      | vs 2                 | Christian Hemmestad  |
| 12:58:17             |                      | Bjerke               |
+----------------------+----------------------+----------------------+
| 18. januar 2011      | vs 1                 | Christian Hemmestad  |
| 12:46:41             |                      | Bjerke               |
+----------------------+----------------------+----------------------+
