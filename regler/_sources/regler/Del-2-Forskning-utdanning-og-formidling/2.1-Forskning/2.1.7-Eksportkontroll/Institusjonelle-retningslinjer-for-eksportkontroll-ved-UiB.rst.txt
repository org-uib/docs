
Institusjonelle retningslinjer for eksportkontroll ved UiB
----------------------------------------------------------

Godkjent av rektor og universitetsdirektør ved beslutningsnotat
av 20.06.2024, jf. sak nr. 2024/7976


Formål og bakgrunn
^^^^^^^^^^^^^^^^^^

Universitetet i Bergen anerkjenner betydningen av å ivareta den akademiske friheten
samtidig som vi oppfyller våre forpliktelser under eksportkontrollregelverket. For å
ivareta UiB sine plikter etter dette regelverket samtidig som forskning og undervisning
gjennomføres som normalt i størst mulig grad, er disse retningslinjene etablert.

Dette styringsdokumentet er derfor utformet for å sikre at UiB kan fortsette å fremme
et velfungerende internasjonalt samarbeid innenfor rammene av gjeldende lover og
forskrifter. Retningslinjene er utformet for å sikre beskyttelse av kunnskap, utstyr og
annet lisensbelagt materiale i tråd med norsk lovverk. Samtidig anerkjenner og
anvender retningslinjene det spillerommet som loven tillater, for å støtte innovasjon,
forskningsfrihet, vitenskapelig kvalitet og utvikling, samt for at UiB skal forbli et
universitet i den internasjonale forskningsfronten. Dette innebærer i praksis en
balanse mellom å ivareta nødvendige sikkerhetskrav og å fremme akademisk og
forskningsmessig fleksibilitet, i samsvar med både nasjonale og internasjonale
eksportkontrollreguleringer.

Eksportkontroll skal sikre at varer, tjenester og teknologi fra Norge ikke eksporteres i
strid med folkerettslige forpliktelser eller norsk sikkerhets- og forsvarspolitikk.
Eksportkontrollen har også til formål å hindre at norske varer, tjenester og teknologi
bidrar til spredning av masseødeleggelsesvåpen (MØV: kjernefysiske, kjemiske og
biologiske våpen) og deres leveringsmidler (særlig ballistiske missiler). Begrepet
teknologi omfatter også immateriell teknologi, herunder kunnskap. Dette betyr at
også universitets- og høyskolesektoren omfattes av regelverket.
 
Oppbygning
^^^^^^^^^^

Retningslinjer for eksportkontroll ved Universitetet i Bergen (UiB) består av:

- Institusjonelle retningslinjer for eksportkontroll ved UiB (dette dokumentet)
- Sentrale rutiner og arbeidsbeskrivelser, inkludert utfyllende fakultetsvise
  rutiner (ved behov)
- Informasjon om eksportkontroll på egne nettsider

Dette dokumentet beskriver relevant regelverk, roller, samt fordeling av ansvar og
arbeidsoppgaver. Denne delen forvaltes av fagleder eksportkontroll i samarbeid med
relevante fagavdelinger i fellesadministrasjonen, og godkjennes av rektor og
universitetsdirektør.

Sentrale rutiner og arbeidsbeskrivelser gir utfyllende opplysninger om ansvar,
overordnede rutinebeskrivelser, oppgaver og aktiviteter som skal gjennomføres i
henhold til retningslinjene. Disse godkjennes av fagleder eksportkontroll, men
forvaltes sammen med relevante fagavdelinger. Eventuelle fakultetsrutiner
godkjennes i tråd med fakultetets egne styringsprinsipper.

UIB skal i tillegg til denne dokumentstrukturen også ha nettsider med relevant og
oppdatert informasjon om våre forpliktelser etter eksportkontrollregelverket.

Virkeområde
^^^^^^^^^^^

Retningslinjene for håndtering av eksportkontroll ved UiB gjelder for:

- Hele UiBs organisasjon med de roller, oppgaver og ansvar den enkelte har
  etter systemet her.
- Alle ansatte, studenter, eksterne brukere, innleid personell og gjester

Eksportkontroll og lovlighet av kunnskapsoverføring kan være aktuelt å vurdere blant
annet når det gjelder ansettelser, gjesteforskeropphold, forskningsprosjekter, opptak
av studenter institusjonelle samarbeid, en-til-en-samarbeid og innkjøpsavtaler samt
delingsarenaer hvor det formidles kunnskap, for eksempel konferanser.

UiBs ansvar
^^^^^^^^^^^

UiB har et selvstendig ansvar under eksportkontrollregelverket, som innebærer å
sikre at all forskning, undervisning, og overføring av kunnskap, teknologi, og
materiale, spesielt de som er klassifisert som 'dual-use' (kan brukes både til sivile og
militære formål), overholder de gjeldende nasjonale og internasjonale lovene og
forskriftene. Dette inkluderer å identifisere og kontrollere varer, teknologi og
kunnskap som faller under eksportkontrollbestemmelser, å sørge for nødvendige
lisenser før eksport, og å forhindre uautorisert overføring av sensitiv kunnskap og
teknologi. UiB må også sørge for at alle ansatte, studenter, og partnere er informert
om og overholder disse kravene, og implementere effektive interne kontrollsystemer
for å trygge og administrere eksportkontrollrelaterte aktiviteter.

UiB har i utgangspunktet selv ansvar for å vurdere sensitiviteten av den kunnskapen
og teknologien vi besitter, samt å påse at eksportkontrollregelverket overholdes ved
ansettelse av utenlandske statsborgere, mottak av gjesteforskere, opptak av
utenlandske studenter innenfor enkelte emner, og ved andre former for
kunnskapsoverføring.

UiB skal sikre at de ulike enhetene kartlegger egne eventuelle sensitive fagområder,
og at eksportkontrollregelverket ivaretas i aktuelle prosesser og aktiviteter, herunder
søknad om lisens til Direktoratet for eksportkontroll og sanksjoner (DEKSA) når dette vurderes
som nødvendig. Ansatte ved UiB som skal gjøre vurderinger knyttet til eksportkontroll 
må anvende oppdaterte nasjonale trusselvurderinger for informasjonen om hvilke land 
det er knyttet særskilt bekymring til.

Endelig har UiB ansvar for å søke veiledning hos relevante myndigheter når dette er
nødvendig og formålstjenlig.


Beslutningsmyndighet – ansvar og roller
^^^^^^^^^^^^^^^^^^^^^^^^^^^^^^^^^^^^^^^

**Universitetsdirektøren** har overordnet ansvar for sikkerhetsarbeidet ved UiB,
inkludert overholdelse av eksportkontrollregelverket. Det innebærer blant annet å ha
et system for oppfølging av eksportkontroll-lovgivingen

**Fagleder for eksportkontroll** følger med på og sikrer etterlevelse av gjeldende
eksportkontrollregler og regelverk. Ansvarlig for å holde virksomheten oppdatert på
gjeldende regelverk rundt eksportkontroll, og påser at dette følges på de enheter der
dette er aktuelt, samt dialog om eksportkontrollarbeidet med sikkerhetsleder.

**Fakultetsdirektører, dekaner og instituttledere samt avdelingsdirektører**
ansvarlige for implementering og etterlevelse av denne retningslinjen ved sine
avdelinger/enheter.

Regelverk
^^^^^^^^^

Retningslinjene bygger på det til enhver tid gjeldende lovverk med forskrifter,
inklusive styrende dokumenter fra sentrale myndigheter. Eksportkontrollregelverket
består av Eksportkontrolloven, Eksportkontrollforskriften og Retningslinjer for kontroll
med kunnskapsoverføring. Sanksjonsloven inkludert UD sin forskriftsliste over
sanksjonerte land gjelder også for dette arbeidet.

Eksportkontrolloven 
~~~~~~~~~~~~~~~~~~~

`Eksportkontrolloven <https://lovdata.no/dokument/NL/lov/1987-12-18-93>`__ om kontroll
med eksport av strategiske varer, tjenester og teknologi m.v. Eksportkontrolloven er
en rammelov som utdyper forbudet som er nevnt ovenfor og hjemler straff og strafferammer
for overtredelse. I tillegg inneholder loven bestemmelser om taushetsplikt for det man
måtte få av kunnskap etter loven.

Eksportkontrollforskriften
~~~~~~~~~~~~~~~~~~~~~~~~~~

`Eksportkontrollforskriften <https://lovdata.no/dokument/SF/forskrift/2013-06-19-718>`__
 Forskrift om eksport av forsvarsmateriell, flerbruksvarer, teknologi og tjenester gir
 nærmere anvisninger på hva lisensplikten omfatter mht. varelister, tjenester, handel og 
 formidling. Videre inneholder Eksportkontrollforskriften en bestemmelse om mer 
 vidtgående lisensplikt under visse omstendigheter, fang-alt bestemmelsen. Denne 
 bestemmelsen innebærer at det er lisensplikt uansett i fire tilfelle (forkortet og 
 forenklet her): i forbindendelse med masseødeleggelsesvåpen, til militær bruk når et
 land er underlagt sanksjoner, til militær bruk i områder hvor det er krig, krig truer
 eller det er borgerkrig samt dersom eksporten kan tjene til å utvikle militær evne i
 strid med vesentlige norske interesser. I tillegg inneholder forskriften særlige 
 bestemmelser for eksport av forsvarsmateriell innen EØS området. De to norske 
 varelistene er vedlegg til eksportkontrollforskriften.

Sanksjoner
~~~~~~~~~~

Norge er folkerettslig forpliktet til å gjennomføre sanksjoner vedtatt 
av FNs sikkerhetsråd. I tillegg gjennomfører vi en rekke restriktive tiltak vedtatt 
av EU. Hvilke bestemmelser som gjelder for de ulike landene, fremkommer i forskriftene
publisert av DEKSA. `Sanksjoner - regjeringen.no <https://www.regjeringen.no/no/tema/utenrikssaker/Eksportkontroll/sanksjoner-og-tiltak1/sanksjoner-og-tiltak/id2008477/>`__ Det er store forskjeller i omfanget av de ulike sanksjonene.
Noen er meget omfattende og inneholder en rekke bestemmelser om eksportforbud, krav om
forhåndstillatelse fra DEKSA før eksport, transportrestriksjoner og
frysforpliktelser. Andre retter seg kun mot enkeltpersoner.

Retningslinjer
~~~~~~~~~~~~~~

`Retningslinjer for kontroll med kunnskapsoverføring <https://www.regjeringen.no/no/tema/utenrikssaker/Eksportkontroll/om-eksportkontroll/kunnskap/id2500543/>`__
(KD/DEKSA) Retningslinjer for norske utdanningsinstitusjoners arbeid med opptak og 
ansettelser av utenlandske personer innenfor fagområder der overføring av kunnskap kan 
bidra til spredning av masseødeleggelsesvåpen og leveringsmidler for slike våpen.

`Retningslinjer og verktøy for ansvarlig internasjonalt kunnskapssamarbeid
(HK-dir) <https://hkdir.no/rapporter-undersokelser-og-statistikk/retningslinjer-og-verktoy-for-ansvarlig-internasjonalt-kunnskapssamarbeid>`__
Retningslinjer og verktøy for ansvarlig internasjonalt kunnskapssamarbeid (AIS) skal
være en ressurs for kunnskapssektoren til å styrke sine verdi- og risikovurderinger,
sårbarhetsanalyser og sikkerhetsrutiner i forbindelse med inngåelse og
gjennomføring av internasjonalt samarbeid i en utfordrende verden.
  

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 10. januar 2025      | DEKSA erstatter UD i | Mona Viksøy          |
|                      | ansvar, regelverk,   |                      |
|                      | retningslinje        |                      |
+----------------------+----------------------+----------------------+
| 7. august 2024       | Nye retningslinjer   | Mona Viksøy          |
+----------------------+----------------------+----------------------+
