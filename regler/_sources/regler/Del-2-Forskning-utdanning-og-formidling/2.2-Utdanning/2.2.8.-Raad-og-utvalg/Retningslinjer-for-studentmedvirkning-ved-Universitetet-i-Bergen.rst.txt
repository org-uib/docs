Retningslinjer for studentmedvirkning ved Universitetet i Bergen
----------------------------------------------------------------

Vedtatt av universitetsstyret 24.10.2024, sak nr. 2024/12916.

Innledning
^^^^^^^^^^

Et godt fungerende studentdemokrati er et viktig for at studentene
kan bidra i arbeidet med utviklingen av Universitetet i Bergens 
utdanningskvalitet og læringsmiljø. Studentorganene er viktig del
av universitetssamfunnet og utfører sine oppgaver selvstendig og
uavhengig av Universitetet i Bergen sine formelle organer. 
Universitetet i Bergen har ansvar for å legge forholdene til rette
for at studentorganene driver sitt arbeid på en god måte for å 
ivareta studentenes interesser overfor styrende organer ved 
universitetet. Universitetet i Bergen har også ansvar for å tilby
valgte studentrepresentanter i Universitetet i Bergens styrende 
organer nødvendig opplæring.

Studentorganer
^^^^^^^^^^^^^^
Universitets- og høyskoleloven § 10 – 11, første ledd sier at 
studentene kan opprette et studentorgan for å ivareta studentenes
interesser og fremme studentenes synspunkter overfor institusjonens
styre. Tilsvarende kan studenter ved en avdeling eller en grunnenhet
opprette et studentorgan for denne.

Studentorganene ved UiB er organisert på tre nivåer:

| (1) Studentparlamentet: Representerer alle studenter ved UiB.  
| (2) Studentutvalg: representerer alle studenter ved et fakultet
 eller tverrfakultær utdanning.
| (3) Fagutvalg: Representerer alle studenter ved et institutt,
 program eller en studieretning.

Navn på de ulike studentorganene kan variere, ikke alle bruker 
betegnelser “fagutvalg” eller “studentutvalg” i navn på sin 
organisasjon, men de er alle studentorganer som ivaretar studentenes
interesser i henhold til UH-lovens § 10-11. Disse organene betegnes
som “studentdemokratiske organer” og skiller seg fra øvrige 
studentorganisasjoner ved sin forankring i UH-loven.
  
Valg til studentorganer
^^^^^^^^^^^^^^^^^^^^^^^

**Møter mellom ledelsen og studentorganene på hvert nivå.**

Studentorganene skal velges blant studentene. Som studentdemokratiske
organer forplikter disse organisasjonene seg til å ha gode 
demokratiske prosesser internt i organisasjonene. Valg av 
styremedlemmer til fagutvalg og studentutvalg skal skje i allmøter
eller digitale urnevalg hvor alle studenter med studierett, eller
gyldig permisjon, får en reell mulighet til å delta og stille til
valg på lik linje som sine medstudenter.

Tilrettelegging for studentorganer
^^^^^^^^^^^^^^^^^^^^^^^^^^^^^^^^^^

For å bidra til god dialog om forhold som har betydning for studentene,
skal det på et hvert nivå i organisasjonen avholdes regelmessige møter
mellom faglig og administrativ ledelse og representanter for studentorganet.
Møtene skal ha en innkalling med dagsorden som sendes ut på forhånd.
 
Universitetet i Bergen skal på alle nivå legge forholdene til rette for
at studentorganene kan drive sitt arbeid. Studentorganet skal høres om 
hvilke behov de har, og omfanget av tilretteleggingen skal dokumenteres.
Tilretteleggingen innebærer, men er ikke avgrenset til å:

- kalle inn til regelmessige møter med representanter for studentorganene
- føre oversikt over aktive studentorganer og kontaktinformasjon til disse
- bistå i gjennomføringen av valg til studentorganene, herunder sørge for
  oppdaterte oversikter over studenter tilknyttet hvert nivå
- informere studentene på hvert nivå om valg til studentorganet 
- i god tid informere studentorganet om oppnevning av studenter til styrer, 
  råd og utvalg slik at de studentdemokratiske organene kan ivareta sin rett 
  til å oppnevne studentmedlemmer
- gi forutsigbare økonomiske og praktiske rammer for studentorganenes arbeid

Økonomisk og praktisk tilrettelegging
^^^^^^^^^^^^^^^^^^^^^^^^^^^^^^^^^^^^^

Det skal utarbeides egen avtale med Studentparlamentet om lokaler, utstyr 
og budsjettrutiner samt rammetilskudd til kontordriften. Avtalen skal også 
regulere honorering for medlemmene i studentparlamentets arbeidsutvalg.

Fakultetene skal ha skriftlige avtaler med sitt respektive studentutvalg 
om lokaler, utstyr og budsjettrutiner. Avtalen skal også regulere 
honorering for medlemmene i studentutvalget på fakultetsnivået.

Studentorganenes høringsrett
^^^^^^^^^^^^^^^^^^^^^^^^^^^^

Studentorganene skal høres i alle saker som angår studentene på deres
respektive nivå. Høringsretten handler om at studentorganene er 
høringsinstanser som skal gis anledning til å gi innspill i saker som 
berører studentene sine interesser. Representasjonsretten er ikke 
erstatning for høringsretten.
 
Formålet med en høring er å innhente synspunkter, perspektiver og 
opplysninger i saker som blir utredet, herunder prosesser knyttet til
strategi-, plan- eller budsjettarbeid. Det er særlig viktig å innhente
studentenes synspunkter ved endringer i regler som gir studentene plikter
eller rettigheter. 

Studentorganet skal gis tilstrekkelig tid til å forberede sitt innspill
og fristen skal stå i forhold til sakens omfang og kompleksitet. Det 
skal være dokumentert at studentorganet har fått anledning til å gi 
innspill og avgitte innspill skal kunne dokumenteres.

Høringer kan gjennomføres ved:

- å diskutere saken i ledelsens faste møte med representanter for
  studentorganet 
- å holde møte med involverte studentgrupper
- å holde allmøte som er åpent for alle studentene ved en enhet
- å sende ut skriftlige saksdokumenter med en frist for tilbakemelding

Studentenes representasjonsrett
^^^^^^^^^^^^^^^^^^^^^^^^^^^^^^^
Representasjonsretten handler om at studentene skal kunne velge 
representanter til å delta i organer hvor saker diskuteres og 
avgjørelser tas. Det følger av universitets- og høyskoleloven at 
studenter skal være representert i universitetsstyret (uhl § 4-3)
og i læringsmiljøutvalget (uhl § 10-10). I tillegg skal studentene
ha minst 20 prosent av medlemmene i kollegiale organer med 
avgjørelsesmyndighet (uhl § 10-12). Der dette ikke utgjør mer enn
ett medlem, har studentene rett til å møte med ytterligere en student
med tale- og forslagsrett. 

I tillegg til den lovpålagte representasjonen i kollegiale organer
med avgjørelsesmyndighet, skal UiB legge til rette for at studentene
deltar i komiteer og utvalg som ikke har avgjørelsesmyndighet, men 
som diskuterer og behandler spørsmål som angår studentene på det
aktuelle nivået. Dette er en vesentlig del av studentenes medvirkning
i strategiske og faglige diskusjoner på alle nivåer, og bidrar til
at studentenes stemme blir hørt i de respektive organene.

Studentrepresentantene deltar på linje med øvrige medlemmer, enten 
organet har avgjørelsesmyndighet eller er rådgivende.

Opplæring
^^^^^^^^^
Universitetet skal tilby alle studentrepresentanter i Universitetet
i Bergens styrende organer, faste råd og utvalg opplæring knyttet
til deres rolle som medlem. Dette kan blant annet inkludere 
informasjon om organets mandat, Universitetet i Bergens styringsmodell
og organisering, økonomimodell, deltakelse i ansettelsesorganer og
saksbehandlingsregler. Opplæringen skal tilpasses organets myndighet,
ansvar og oppgaver.

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 29. januar 2025      | Nye retningslinjer   | Mona Viksøy          |  
+----------------------+----------------------+----------------------+
