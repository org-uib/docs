Retningslinjer for behandling av sensurklager ved UiB
-----------------------------------------------------

Retningslinjene har som hovedmål å gi en oversikt over fristene for
behandling av sensurklager ved Universitetet i Bergen.

1. Klagerett
^^^^^^^^^^^^

Vedtak om sensur er enkeltvedtak. Retten til å klage på enkeltvedtak går
fram av Forvaltningslovens § 28. Studentens rett til å klage på
sensurvedtak i går også fram av Universitets- og høgskolelovens § 5-3.
Bedømmelse av muntlig prestasjon og vurdering av praksisopplæring eller
lignende som etter sin art ikke lar seg etterprøve, kan ikke påklages.
Forprøver kan bare påklages når prøven ikke er bestått. (Universitets-
og høyskoleloven § 5-3 nr 5.) Ved kunngjøring av sensur skal studentene
informeres om klageadgang, klagefrist, klageinstans og nærmere
fremgangsmåte ved klage (Forskrift om opptak, studier, vurdering og
grader ved Universitetet i Bergen § 7.4 (3-5) ). Ved fremsatt klage har
studenten rett til ny sensur. ”Ny sensurering” innebærer en ny vurdering
av besvarelsen på fritt grunnlag av minst to nye sensorer, hvorav minst
én ekstern. Den påklagde karakteren, eksamenskandidatens begrunnelse for
klagen eller eventuell skriftlig begrunnelse for den påklagde karakteren
skal ikke gjøres kjent for klagesensorene.

2. Klagefrist
^^^^^^^^^^^^^

Studenten har frist på tre uker å fremsette sensurklage, jfr.
Universitets- og høyskoleloven § 5-3 nr 4. Sensurvedtak ved UiB
offentliggjøres normalt elektronisk. Klagefristen løper fra
sensurvedtaket (karakteren) gjøres tilgjengelig i Studentweb. Dersom
sensuren kunngjøres tidligere enn det studentene har fått opplyst, løper
klagefristen fra den datoen studentene har fått opplyst. Dersom sensuren
kunngjøres senere enn det studentene har fått opplyst, løper
klagefristen fra den faktiske kunngjøringsdatoen.

a. Lengre klagefrist som følge av begrunnelse
'''''''''''''''''''''''''''''''''''''''''''''

Hvis studenten ber om begrunnelse for sensurvedtaket, løper fristen fra
studenten har mottatt begrunnelsen. Studenten kan be om begrunnelse
innen en uke etter at sensuren er gjort tilgjengelig i Studentweb.
Begrunnelsen for sensurvedtaket skal normalt være gitt innen to uker
etter at studenten har bedt om begrunnelse. · Begrunnelse gis skriftlig
eller muntlig etter sensors valg.

b. Lengre klagefrist som følge av formell klage på vurderingen
''''''''''''''''''''''''''''''''''''''''''''''''''''''''''''''

Hvis studenten har levert en formell klage på eksamen eller prøve eller
på sensureringen, løper fristen for sensurklage fra den formelle klagen
er endelig avgjort (Universitets- og høyskoleloven § 5-3 nr 4).

3. Klagebehandlingen
^^^^^^^^^^^^^^^^^^^^

Klagen skal behandles uten ugrunnet opphold og normalt innen en måned.
Dersom sensurklagen ikke kan behandles innen en måned, skal det sendes
ut et foreløpig svar der det gjøres rede for årsaken til at klagen ikke
kan behandles tidligere, og dersom det er mulig, angis når man regner
med at klagesensuren vil foreligge. For enkelte emner kan det fastsettes
en lengre klagesensurfrist, hvis dette begrunnes særskilt. For å sikre
at sensurklager behandles så raskt som mulig bør det for store emner der
det erfaringsmessig er mange klager, nedsettes en klagekommisjon før
fristen for ny sensur begynner å løpe. Ny sensur etter sensurklage, kan
ikke påklages (Universitets- og høyskoleloven § 5-3 nr 6)

4. Fastsetting av frist for klagesensur
^^^^^^^^^^^^^^^^^^^^^^^^^^^^^^^^^^^^^^^

Av hensyn til klarhet og forutsigbarhet i saksbehandlingen fastsettes
følgende standard for beregning av fristen for ordinær klagesensur for
enkeltemner ved UiB: Klagesensurfristen begynner å løpe fire uker etter
at opprinnelig sensur ble kunngjort (én uke begrunnelse og tre uker
klagefrist). Med utgangspunkt i denne datoen fastsetter hvert emne en
realistisk frist som representerer klagebehandling uten ugrunnet
opphold. Dersom denne fristen er mer enn en måned etter at
klagesensurfristen begynte å løpe, må det overskytende begrunnes
særskilt. · Datoen for kunngjøringen av klagesensur gjøres kjent for
studentene. Som hovedregel skal alle studenter som leverer en
sensurklage innen fristen (se punkt 2), få klagevedtaket innen en måned
etter klagesensurfristen begynner å løpe. Der denne fristen ikke
overholdes, sendes foreløpig svar, se punkt 3. Studenter som leverer
sensurklagen senere enn fire uker etter at sensuren er kunngjort,
forutsatt at de har en lengre, lovlig frist, må regne med lengre
saksbehandlingstid. Disse skal likevel informeres om når svar på klagen
kan forventes.

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 21. februar 2019     | Siste setning pkt 1  | Per Gunnar Hillesøy  |
| 12:49:25             | endret, blind        |                      |
|                      | klagesensur. Siste   |                      |
|                      | setning i punkt 2    |                      |
|                      | fjernet; gjelder     |                      |
|                      | ikke lenger etter    |                      |
|                      | siste                |                      |
|                      | forskriftsendring.   |                      |
+----------------------+----------------------+----------------------+
| 08. september 2016   | Siste setning pkt 1  | Mona Viksøy          |
| 15:01:27             | endret, blind        |                      |
|                      | klagesensur          |                      |
+----------------------+----------------------+----------------------+
| 01. mars 2013        | oppdatert            | Siglinde Marguerite  |
| 14:48:07             | henvisninger til ny  | Svare                |
|                      | forskrift            |                      |
+----------------------+----------------------+----------------------+
| 31. januar 2011      | Lagt inn fra gammel  | Siglinde Marguerite  |
| 14:56:29             | regelsamling         | Svare                |
+----------------------+----------------------+----------------------+
| 21. januar 2011      | Lagt inn fra gammel  | Siglinde Marguerite  |
| 10:06:06             | regelsamling         | Svare                |
+----------------------+----------------------+----------------------+
| 21. januar 2011      | Nytt                 | Siglinde Marguerite  |
| 09:55:35             |                      | Svare                |
+----------------------+----------------------+----------------------+
