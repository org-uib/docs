Personvernhensyn ved digital undervisning
=========================================

Utfyllende retningslinjer for behandling av personopplysninger i forbindelse med
digital undervisning og vurdering ved Universitetet i Bergen

Rev. dato: 10.03.2022.


Retningslinjene er utarbeidet med utgangspunkt i UiBs retningslinje Overordnede rammer for
behandling av personopplysninger [1]_ og UiBs Styringssystem for informasjonssikkerhet og personvern
(SIP) [2]_ og veiledende retningslinje om videoundervisning og personvern [3]_
fra Unit.

Overordnet ansvarlig for undervisningsvirksomheten ved UiB er rektor. Etter delegert
beslutningsmyndighet er disse retningslinjene vedtatt av rektor.

1. Formålet med retningslinjene
'''''''''''''''''''''''''''''''

Målgruppen for retningslinjene er undervisere, sensorer (interne og eksterne) og studenter ved UiB.
Retningslinjen er også relevant for ansatte i administrative stillinger ved UiB.

Digital undervisning og vurdering kan innebære behandling av personopplysninger til
undervisere/sensorer og studenter. Dette gjelder både når det gjøres opptak og når det ikke gjøres
opptak. Behandling av personopplysninger i disse situasjonene er regulert av EUs
personvernforordning (GDPR) [4]_ og personopplysningsloven [5]_ med forskrifter (samlet betegnet som
personvernregelverket). Supplerende bestemmelser for behandling av personopplysninger er gitt i
universitets- og høyskoleloven [6]_ 

Retningslinjene har til formål å avklare:

* Hvilket rettslig grunnlag (lovhjemmel) UiB har for å kunne behandle personopplysninger til
  undervisere/sensorer i forbindelse med digital undervisning og vurdering
* Hvilket rettslig grunnlag UiB har til å kunne behandle personopplysninger til studenter i
  forbindelse med digital undervisning og vurdering


* Hva det kan legges vekt på ved vurderingen om:


  * Studenter kan pålegges å delta i undervisningen med sitt eget navn, påslått kamera
    og/eller mikrofon


  * Personvernregelverket åpner for å gjøre opptak av undervisningen/vurderingen i den
    konkrete undervisnings- eller vurderingssituasjonen


* Hvilke personvernrettigheter undervisere [7]_
  /sensorer og studenter har i forbindelse med digital undervisning
* Hvor lenge personopplysninger om undervisere/sensorer og studenter kan lagres, og
  informasjonssikkerhet

Retningslinjene har til hensikt å hjelpe fakultetene/instituttene med å utforme regelverk og praksis
som etterlever personvernregelverket, samtidig som det tas hensyn til formålet med undervisningsog vurderingsformer.

2. Definisjoner og begreper
'''''''''''''''''''''''''''

En utfyllende oversikt over definisjoner og begreper finnes på 
`Personvernportalen <https://www.uib.no/personvern/124108/definisjoner-og-begreper>`__ til UiB . Her kan
man lese nærmere hvordan en 
`personopplysning, <https://www.uib.no/personvern/124108/definisjoner-og-begreper#personopplysning>`__ 
`særlige kategorier personopplysninger <https://www.uib.no/personvern/124108/definisjoner-og-begreper#s-rlige-kategorier-personopplysninger>`__, 
`Behandling av personopplysninger <https://www.uib.no/personvern/124108/definisjoner-og-begreper#behandling-av-personopplysninger>`__, 
`Behandlingsgrunnlag <https://www.uib.no/personvern/124108/definisjoner-og-begreper#behandlingsgrunnlag  er definert i personvernregelverket>`__.

I denne sammenhengen er det viktig å fremheve at en digital undervisnings- og vurderingssituasjon
som omfatter opptak, lagring, overføring, deling, tilgjengeliggjøring mv av bilder/video av personer
og stemmelyd, alltid vil innebære behandling av personopplysninger.


3. Ulike typer undervisnings- og vurderingssituasjoner
''''''''''''''''''''''''''''''''''''''''''''''''''''''

Det kan skilles mellom følgende typer undervisnings- og vurderingssituasjoner ut fra
personvernhensyn:

- Undervisning der kun underviseren bidrar. Her er det kun underviserens personopplysninger som
  blir behandlet, herunder påslått kamera og mikrofon. Denne typen undervisning tilsvarer
  «tradisjonelle» forelesninger hvor studentenes aktivitet i form av f.eks spørsmål eller diskusjon
  ikke registreres. Slik forelesninger kan foregå som:

  - Undervisning i sanntid, dvs. direkte undervisning (streaming/strømming), også kalt
    synkron undervisning, med eller uten opptak
  - Undervisning som ikke skjer direkte, men som ligger tilgjengelig på nett for
    studenter/andre personer med tilgangsrettigheter som f.eks administrativt ansatte, også
    kalt asynkron undervisning

- Undervisning hvor studentene medvirker med påslått kamera og/eller mikrofon. Eksempler på
  slik undervisning er seminarer, gruppeundervisning, forelesninger hvor studentene stiller
  spørsmål (både muntlig og ved å bruke chat-funksjon og ved å angi sitt eget navn, og hvor
  studentene diskuterer med underviseren og med hverandre, undervisning hvor studentene skal
  holde en presentasjon eller muntlig fremføring, veiledning i forbindelse med innleveringer og
  oppgaver på bachelor- eller masternivå. I slike undervisnings- og vurderingssituasjoner kan man
  også skille mellom:

  - Undervisning i sanntid med eller uten opptak
  - Undervisning som ikke skjer direkte, men som ligger tilgjengelig på nett for
    studenter/andre personer med tilgangsrettigheter, herunder administrasjonsansatt


4. Rettslig grunnlag for behandling av personopplysninger i forbindelse med digital undervisning
''''''''''''''''''''''''''''''''''''''''''''''''''''''''''''''''''''''''''''''''''''''''''''''''

4.1 Samtykke om rettslig grunnlag?
~~~~~~~~~~~~~~~~~~~~~~~~~~~~~~~~~~
Samtykke vil vanligvis ikke være et relevant rettslig grunnlag for behandling av personopplysninger i
undervisnings- og vurderingssitusjoner. Dette gjelder også når undervisningen skjer digitalt.
Personvernforordningen setter strenge krav til samtykke som behandlingsgrunnlag. Et gyldig
samtykke etter personvernforordningen forutsetter en informert, frivillig, utvetydig, spesifikk
erklæring, som fritt skal kunne trekkes tilbake uten konsekvenser for den enkelte. Grunnet
manglende reell frivillighet og utfordringer med å håndtere følgene av tilbaketrekking av et
samtykke, er samtykke ikke å anse som et egnet rettslig grunnlag i undervisnings- og
vurderingssituasjoner.

Det samtykket/aksept som eksempelvis Zoom eller andre løsninger ber om når man skal start opptak
må ikke forveksles med samtykke som behandlingsgrunnlag etter personvernregelverket.

4.2. Rettslig grunnlag for behandling av personopplysninger til undervisere/sensorer
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
Behandlingsgrunnlaget for personopplysninger om undervisere/sensorer er GDPR art. 6 nr. 1 b), dvs.
«behandlingen er nødvendig for å oppfylle en avtale som den registrerte er part i, eller for å
gjennomføre tiltak på den registrertes anmodning før en avtaleinngåelse». Det er innholdet i
arbeidsavtalen og arbeidsgivers styringsrett som gjelder for ansatte. Dette gjelder tilsvarende for
avtaler med ekstern underviser der slik undervisning er en del av ytelsen.

4.3. Rettslig grunnlag for behandling av personopplysninger til studenter
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
Behandlingsgrunnlaget for å behandle personopplysninger om studenter er GDPR artikkel 6 nr. 1
bokstav e), dvs. «behandlingen er nødvendig for å utføre en oppgave i allmennhetens interesse eller
utøve offentlig myndighet som den behandlingsansvarlige er pålagt». Supplerende rettslig grunnlag
er universitets- og høyskoleloven (uhl.) § 1-3, § 3-8 om undervisning, § 3-9 om eksamen og sensur, §
4-2 om utdanningsplan og § 4-3 om studentenes læringsmiljø.

UiB utfører en oppgave i allmennhetens interesse, dvs. tilbyr høyere utdanning som er finansiert og
kvalitetssikret av staten. For at UiB skal kunne tilby undervisning på et høyt faglig nivå er
institusjonen nødt til å behandle personopplysninger til studenter i det omfanget som er nødvendig i
den aktuelle undervisnings- eller vurderingssituasjonen. Det overordnede formålet med å behandle
personopplysninger gjennom digital undervisning er å øke studentenes kunnskap.

I samsvar med prinsippet om dataminimering skal behandlingen av personopplysninger begrenses til
det som er nødvendig for formålene de behandles for [8]_ . Dette kan for eksempel bety at studenter
som ikke holder en presentasjon eller innleder til diskusjon, ikke trenger å bli eksponert/synlige i
strømmingen eller opptaket.

5. Institusjonens formål med behandling av personopplysninger og krav om nødvendighet
'''''''''''''''''''''''''''''''''''''''''''''''''''''''''''''''''''''''''''''''''''''
Personvernforordningen krever at den konkrete behandlingen av personopplysninger må være
nødvendig. Det betyr at behandlingen av personopplysninger må både være relevant og
hensiktsmessig for å oppnå formålet med behandlingen. I en undervisnings-/vurderingssituasjon må
behandlingen være nødvendig for å oppfylle arbeidsavtalen for undervisere/sensorer. For studenter
må behandlingen være nødvendig for den aktuelle undervisnings- og vurderingssituasjonen.

Nødvendighetskravet tolkes strengt. Det må vurderes om det er mulig å oppnå formålet uten å
behandle personopplysninger eller ved å behandle færre personopplysninger. Hvis svaret er ja, er
behandlingen av personopplysninger ikke nødvendig eller ikke nødvendig i det omfanget som var
tiltenkt. At det er praktisk å behandle visse personopplysninger er ikke nok for å oppfylle
nødvendighetskravet.

Formålet med undervisningen skal være beskrevet i institusjonens digitale læringsplattform, og være
tydeliggjort for den eller de personene som er med i opptaket eller direktestrømmen. Dersom et
emne har flere undervisnings- eller vurderingsaktiviteter av samme karakter, for eksempel en
forelesningsrekke, kan formålet beskrives felles for undervisningsaktiviteter som er like.

6. Når er det anledning til å stille krav om at studenter deltar med påslått kamera og/eller mikrofon?
''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''
6.1. Vurderingsmomenter
~~~~~~~~~~~~~~~~~~~~~~~
Det må gjøres en konkret vurdering hvor karakteren av den aktuelle undervisnings- eller
vurderingssituasjonen er avgjørende. Krav om at studenter deltar med påslått kamera og/eller
mikrofon skal ha klar sammenheng med læringsutbyttebeskrivelsene og vurderingsformene for
emnet.
Følgende elementer inngår i en vurdering om det er nødvendig å kreve at studentene deltar med
påslått kamera og/eller mikrofon?

- Er undervisningen obligatorisk eller frivillig?
- Er det oppmøtekrav eller ikke?

- Hva som skal til for å sikre læringsutbytte?

- Er det nødvendig med dialog med underviseren og medstudentene?
- Er en diskusjon eller muntlig fremføring/presentasjon en del av opplegget?
- Er det noe arbeidskrav som kontrolleres ved studentens/studentenes aktivitet?

Fakultetene/instituttene avgjør hvilke emner/undervisningssituasjoner det kan stilles krav til at
studenter deltar med påslått kamera/mikrofon og informerer om dette før undervisning begynner.

6.2. Særlig om opptak
~~~~~~~~~~~~~~~~~~~~~
Opptak av personopplysninger i forbindelse med undervisning og vurdering kan utgjøre et større
inngrep i personvernet til underviseren/sensoren og studenter.
Det bør avklares om det er nødvendig å gjøre opptak av undervisningen ut fra formålet. Ved
vurderingen kan det legges vekt på om det er særlige hensyn som studenters behov for å få tilgang til
undervisningen eller smittevernhensyn.

Ved vurderingssituasjoner kan formålet med opptak være å dokumentere studentenes prestasjon.
Nødvendighetskravet må vurderes ut fra formålet.

7. Rettighetene til undervisere og studenter – rett til informasjon
'''''''''''''''''''''''''''''''''''''''''''''''''''''''''''''''''''
Det skal gis informasjon om behandling av personopplysninger til de som blir berørt av et opptak.
Informasjonen skal omfatte:

- At undervisningen innebærer behandling av personopplysninger
- At UiB v/rektor er behandlingsansvarlig
- Hva som er formålet med behandlingen
- Hva som er behandlingsgrunnlaget for behandling av personopplysninger
- Om det skal gjøres opptak, og hva som er formålet med opptaket
- I tilfelle det skal gjøres opptak, hvordan og hvor lenge opptaket lagres
- I tilfelle det skal gjøres opptak, hvordan opptaket gjøres tilgjengelig for andre
- I tilfelle det skal gjøres opptak, hvem som har tilgang til opptaket
- Rett til å protestere mot behandlingen av personopplysninger når behandlingsgrunnlaget er
  allmennhetens interesse, jf. GDPR art. 21 nr. 1.

Informasjonen skal gis i forkant av undervisningen, på emnesiden tilknyttet undervisningen og/eller
gjennom læringsmiljøplattformen Mitt UiB. Se nærmere om rettigheter i UiBs 
`personvernerklæring <https://www.uib.no/personvern/118933/personvernerkl%C3%A6ring-universitetet-i-bergen#dine-rettigheter>`__.

8. Lagring, bruk, redigering og sletting av opptak
''''''''''''''''''''''''''''''''''''''''''''''''''
8.1. Lagring og sletting
~~~~~~~~~~~~~~~~~~~~~~~~
Lagring av personopplysninger er tillatt så lenge det er nødvendig for å oppnå formålet med
lagringen, eksempelvis at studenter fra det aktuelle emnet skal ha tilgang til opptak frem til
undervisning og eksamen er gjennomført. Så snart formålet ikke lenger er til stede, skal man enten
begrunne lagring ut fra et annet formål og nødvendighet eller slette personopplysninger (opptak).

8.2. Bruk og redigering av opptak og chat
~~~~~~~~~~~~~~~~~~~~~~~~~~~~~~~~~~~~~~~~~
Ved behov for bistand med redigering av opptak, og eventuell sletting av deler av opptaket der
personopplysninger om andre utilsiktet er kommet med, kontaktes Læringslaben. Chat som lastes
ned lokalt og lagres som tekstfiler skal ikke distribueres.

9. Informasjonssikkerhet
''''''''''''''''''''''''
Løsninger som brukes for digital undervisning skal være risikovurdert og godkjent for formålet. Det er
UiBs IT-direktør som har ansvar for at de valgte løsningene tilfredsstiller kravene til
informasjonssikkerhet som personvernregelverket krever. UiB skal ha en oversikt over anbefalte
løsninger og systemer på området.


.. rubric:: Fotnoter

.. [1] https://regler.app.uib.no/regler/Del-1-Overordnede-rammer/1.5-Kvalitetssystemer/Overordnede-rammer-for-behandling-av-personopplysninger-ved-Universitetet-i-Bergen/Retningslinje-Overordnede-rammer-for-behandling-av-personopplysninger-ved-Universitetet-i-Bergen
.. [2] https://regler.app.uib.no//regler/Del-4-OEkonomi-eiendom-og-IKT/4.3-Informasjons-og-kommunikasjonsteknologi/Styringssystem-for-informasjonssikkerhet-SIP-Del-1-Styrende-del
.. [3] https://www.unit.no/sites/default/files/media/filer/2020/03/Retningslinjer%20ver.%201%20-%2018.03.2020.pdf 
.. [4] https://lovdata.no/static/NLX3/32016r0679.pdf
.. [5] https://lovdata.no/dokument/NL/lov/2018-06-15-38
.. [6] https://lovdata.no/dokument/NL/lov/2005-04-01-15
.. [7] https://bora.uib.no/bora-xmlui/bitstream/handle/1956/18738/Opphavsrettslige%20problemstillinger%20ved%20digitalisering%20av%20undervisning%20ved%20universitet%20og%20h%C3%B8yskoler%202018.pdf
.. [8] GDPR art. 5 nr. 1 c)

====================== ================================ ===========
Dato                   Kommentar                        Lagt inn av
====================== ================================ ===========
31.03.2022		Reveidert retningslinje		Mona Viksøy
====================== ================================ ===========
