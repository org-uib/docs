Retningslinjer for konflikter, mobbing, trakassering, mobbing og seksuell trakassering som berører studenter ved Universitetet i Bergen
=======================================================================================================================================

1: Allment
----------

Formål, virkeområde og forankring
~~~~~~~~~~~~~~~~~~~~~~~~~~~~~~~~~

Studenter og ansatte har rett til et fullt forsvarlig lærings- og
arbeidsmiljø. Det er Universitetets ansvar å sikre dette.
Retningslinjene skal bidra til å:

•Oppfylle universitetets ansvar

•Løse konflikter

•Forebygge og håndtere mobbing, trakassering og seksuell trakassering

•Opprettholde og utvikle standarden for et godt lærings- og arbeidsmiljø

Retningslinjene gjelder både for partsrelasjonen ansatt/student og
student/student. Rettslig forankring:

•Universitets- og høyskoleloven

•Arbeidsmiljøloven

•Likestillings- og diskrimineringsloven

•Forvaltningsloven

Definisjoner
~~~~~~~~~~~~

-  Konflikt

En konflikt er en situasjon der to personer, en person og en gruppe
eller to grupper føler seg forhindret eller frustrert av den eller de
andre.

-  Mobbing

Med mobbing menes handlinger, unnlatelser eller ytringer som er
gjentagende, systematiske og vedvarende, og har som formål eller
virkning å være krenkende, skremmende, fiendtlige, nedverdigende eller
ydmykende. Det er også typisk for mobbing at den som blir rammet, har
problemer med å forsvare seg, fordi hendelsesforløpet er preget av en
faktisk eller opplevd ubalanse mellom partene (jf. Einarsen, Hoel, Zapf
& Cooper, 2011; Olweus, 1993).

-  Trakassering og utilbørlig opptreden

Med trakassering og utilbørlig opptreden menes handlinger, unnlatelser
eller ytringer som har til hensikt eller virkning å være krenkende,
skremmende, fiendtlige, nedverdigende eller ydmykende

Former for trakassering kan være:

-  Enkeltstående eller gjentatte og systematiske handlinger, unnlatelser
   eller ytringer.
-  Direkte (så som en aggressiv eller seksuelt ladet form) eller
   indirekte (så som sosial utestenging)
-  Seksuell trakassering

Med seksuell trakassering menes enhver form for uønsket seksuell
oppmerksomhet som har til hensikt eller virkning å være krenkende,
skremmende, fiendtlig, nedverdigende, ydmykende eller plagsom.

Diskriminering er alltid å regne som utilbørlig opptreden, jf.
likestilings- og diskrimineringsloven. Det samme gjelder gjengjeldelse
mot personer som har meldt fra etter disse retningslinjene. Alle
referanser til mobbing og trakassering omfatter også utilbørlig
opptreden.

2: Ansvar, organisering og saksbehandling
-----------------------------------------

Kompetanse
~~~~~~~~~~

Det er universitetets ansvar å sikre at alle som deltar i behandlingen
av saker etter disse retningslinjene har nødvendig kompetanse.

-  Saker som gjelder ansatt/student:

Den ansattes fakultet eller avdeling er ansvarlig for å håndtere saken.
Fakultetsdirektøren eller dekanen avgjør hvem som skal behandle den. For
sentraladministrasjonen avgjør avdelingsdirektøren eller
universitetsdirektøren hvem som skal behandle saken. Fakultetene og
berørte fagavdelinger skal ved behov samarbeide om enkeltsaker.

-  Saker som gjelder student/student

Normalt skal det berørte fakultetet håndtere saker etter retningslinjene
her. Dersom saken involverer studenter fra flere fakulteter, skal saken
normalt behandles der den som melder fra, har sin hovedtilknytning. I
den enkelte saken kan fakultetet delegere til en annen instans, for
eksempel et institutt, å behandle saken, dersom det er forsvarlig og
hensiktsmessig.

Alle saker skal behandles forsvarlig og så raskt som mulig.
Forvaltningslovens kapittel I-III gjelder (habilitet, taushetsplikt,
veiledningsplikt m.v.) gjelder alltid. Normalt vil også kap. IV
(varsling, kontradiksjon og innsyn i opplysninger) også gjelde. I saker
om enkeltvedtak gjelder fvl. kap. IV-VI alltid. Den ansvarlige lederen
skal se til at alle saker blir behandlet i samsvar med retningslinjene
her og andre relevante regler.

3: Konflikter
-------------

Forebygging og den enkeltes ansvar
~~~~~~~~~~~~~~~~~~~~~~~~~~~~~~~~~~

Ikke enhver uenighet er en konflikt, og retningslinjene skal ikke være
til hinder for fri meningsutveksling. Alle har et ansvar for at
skadelige konflikter blir forebygd, eller at de blir løst eller
avhjulpet dersom de likevel oppstår.

Respekt
~~~~~~~

Alle ansatte skal vise respekt overfor studenter de kommer i kontakt
med. Dette gjelder både veiledere, undervisere, teknisk og
administrativt ansatte og andre. Ansatte skal være særlig oppmerksomme
på at det typisk er et skjevt maktforhold mellom ansatte og studenter.

Studenter skal vise respekt for ansatte og for andre studenter. Truende
eller på andre måter upassende atferd rettet mot ansatte eller andre
studenter, er ikke akseptabelt.

Enkel behandling av konflikter
~~~~~~~~~~~~~~~~~~~~~~~~~~~~~~

Enkel behandling vil normalt si:

•At saker behandles på lavest mulig nivå

•At formen er en relativt uformell dialog

•At målet er en minnelig løsning

Studenter som mener de har kommet i konflikt med en eller flere ansatte
ved UiB, eller med andre studenter, blir oppfordret til å ta kontakt med
de(n) det gjelder for å løse konflikten. Dersom dette ikke fører fram,
eller studenten mener det ikke har noen hensikt, kan studenten i stedet
melde fra i Si Fra-systemet, ta kontakt med en studieveileder,
læringsmiljøkontakten på fakultetet, ledelsen ved
instituttet/fakultetet, studenttillitsvalgte, Studentombudet eller
andre.

Ansatte som mener de har kommet i konflikt med en eller flere studenter
ved UiB, oppfordres også til å ta kontakt med de(n) det gjelder for å
løse konflikten. Dersom det ikke fører fram, eller den ansatte mener det
ikke har noen hensikt, bør den ansatte ta kontakt med sin nærmeste
leder, som vil avgjøre hvordan saken skal behandles videre. Det er også
anledning til å melde fra til, eller søke råd hos, HR-avdelingen,
bedriftshelsetjenesten, verneombudet, tillitsvalgte eller andre.

Videre behandling av konflikter
~~~~~~~~~~~~~~~~~~~~~~~~~~~~~~~

Konflikter som ikke lar seg løse enkelt, må meldes til rette instans
slik som beskrevet i del 2. I behandlingen skal målet primært være å
søke en løsning på konflikten. Den ansvarlige enheten skal normalt
samtale med begge/alle parter, og ellers sørge for at fakta kommer fram.
Dersom det er nødvendig eller ønskelig, kan enheten be om bistand fra
andre enheter ved universitetet. Alternativt kan det vises til
hjelpetiltak utenfor universitetet, så som den psykiske helsetjenesten
eller rådgivningstjenesten i Sammen, eller andre. Det er taushetsplikt
om folks personlige forhold, jf. forvaltningslovens § 13.

Råd om behandlingen
~~~~~~~~~~~~~~~~~~~

Det er naturlig å starte med en kartlegging. Sakens natur avgjør hvordan
denne skal skje. Dersom saken gir inntrykk av å være en enkel konflikt,
kan for eksempel en kort samtale eller kontakt på telefon eller lignende
være tilstrekkelig. Dersom det trengs ytterligere kartlegging, bør den
involverte enheten ha samtaler med de involverte og eventuelle andre som
kan opplyse saken.

Noen råd om samtalene:
^^^^^^^^^^^^^^^^^^^^^^

-Informer de involverte om deres rett til å ha med tillitsvalgt/rådgiver
i innkallingen. Opplys samtidig om hvem som vil være til stede fra den
ansvarlige enheten.

-Begynn med å klargjøre formålet med og premissene for samtalen.

-Vær forberedt på at slike samtaler kan være følelsesmessig belastende.

-Ikke vær forutinntatt. Vær opptatt av å lytte. Unngå å bli farget av
den første informasjonen du mottar. Ulike versjoner kan være like
riktige eller gale.

-Lag notat fra samtalene. For å unngå eventuelle misforståelser, bør
deltakerne få gjennomgå og eventuelt revidere notatene fra sine
samtaler.

-Fortrolighet og konfidensialitet er særdeles viktig i slike
sammenhenger. Ved videreformidling av meddelte opplysninger, unngå å
referere til hvem som har sagt hva, men fokuser heller på det som ble
formidlet.

-Lag en oppsummering av saken når samtalene er over.

-Vurder om fakta er godt nok klarlagt, eller om det trengs mer
informasjon. Dette kan være ytterligere samtaler eller andre former for
informasjon eller dokumentasjon.

Tiltak for å løse en konflikt
~~~~~~~~~~~~~~~~~~~~~~~~~~~~~

Aktuelle tiltak kan være:

-Megling og forsoning: Partene har gjennom dialogen eller på annen måte
fått bedre forståelse for hverandre, og innsikt i hvordan egen atferd
påvirker andre. De er enige om å legge forholdene bak seg. Dette er ikke
et tiltak som kan brukes i saker om mobbing eller trakassering.

-Klargjøring av plikter og ansvar: Den ansvarlige instansen gjør det
klart overfor en eller begge/alle parter hvilke normer eller instrukser
de har plikt til å rette seg etter, så som at uakseptabel atferd
opphører.

-Dersom slike eller lignende tiltak ikke virker, eller ikke virker godt
nok, må den ansvarlige instansen vurdere ytterligere tiltak. Dersom
kartleggingen har vist at det er tale om mobbing eller trakassering,
skal saken behandles videre i tråd med del 4 i retningslinjene her.

4: Mobbing og trakassering
--------------------------

Prinsipper og hovedregler
~~~~~~~~~~~~~~~~~~~~~~~~~

Mobbing og trakassering er ikke akseptert ved Universitetet i Bergen.
Mobbing og trakassering av studenter utført av ansatte er brudd på
tjenestepliktene. Mobbing og trakassering utført av studenter kan føre
til advarsel, bortvisning eller utestenging av studenten(e). Dette
gjelder både mobbing og trakassering som retter seg mot andre studenter,
og mot ansatte.

Melding om mobbing og trakassering m.v.
~~~~~~~~~~~~~~~~~~~~~~~~~~~~~~~~~~~~~~~

Studenter som mener de har vært utsatt for mobbing eller trakassering
fra ansatte eller andre studenter, kan melde dette i Si Fra-systemet.
Det er også mulig å melde fra muntlig eller skriftlig til
studieveileder, læringsmiljøkontakten på fakultetet, ledelsen ved
instituttet eller fakultetet, eller andre.

Ansatte som får kjennskap til at andre ansatte har mobbet eller
trakassert studenter, har plikt til å melde dette til sin ansvarlige
leder.

Ansatte som mener de har vært utsatt for mobbing eller trakassering fra
en eller flere studenter, skal primært melde dette til sin ansvarlige
leder. Det er også anledning til å melde fra til bedriftshelsetjenesten,
en kollega, verneombud eller tillitsvalgt.

Behandling av saker om mobbing eller trakassering
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Alle meldinger om påstått mobbing eller trakassering skal behandles
forsvarlig og så raskt det lar seg gjøre. Normalt starter dette med en
kartlegging, der den ansvarlige enheten har samtaler med de involverte
og andre som kan kaste lys over saken. Dersom en eller flere parter er
ansatt, bør den ansvarlige rådføre seg med bedriftshelsetjenesten eller
HR-avdelingen.

Noen råd om samtalene:
^^^^^^^^^^^^^^^^^^^^^^

-Informer de involverte om deres rett til å ha med tillitsvalgt/rådgiver
i innkallingen. Opplys samtidig om hvem den ansvarlige har bedt om å
være tilstede på møtet.

-Begynn samtalen med å klargjøre formålet med og premissene for den.

-Vær forberedt på at slike samtaler kan være følelsesmessig belastende.

-Ikke vær forutinntatt. Vær opptatt av å lytte. Unngå å bli farget av
den første informasjonen du mottar. Ulike versjoner kan være like
riktige/gale.

-Lag notat fra samtalene. For å unngå eventuelle misforståelser, bør
deltakerne få gjennomgå og eventuelt revidere notatene fra sine
samtaler.

-Fortrolighet og konfidensialitet er særdeles viktig i slike
sammenhenger. Ved videreformidling av meddelte opplysninger, bør man
unngå å referere til hvem som har sagt hva, men fokusere på det som ble
formidlet.

-Etter samtalene: Lag en oppsummering av saken. Vurder om saken er godt
nok opplyst, eller om det trengs mer informasjon, i form av ytterligere
samtaler eller på andre måter. Når saken er så godt opplyst som mulig,
må det bestemmes hvordan saken skal behandles videre, eller hva som
nødvendig eller hensiktsmessig for å sikre et fullt forsvarlig arbeids-
eller læringsmiljø. De involverte skal informeres om konklusjonen.

Oppfølging og tiltak
~~~~~~~~~~~~~~~~~~~~

Formålet med tiltak er å gjenopprette et fullt forsvarlig lærings- og
arbeidsmiljø for alle involverte. Den ansvarlige lederen må avgjøre
hvilke tiltak som er nødvendig, herunder om det er grunnlag for formelle
reaksjoner mot en eller flere involverte. I tillegg må det vurderes
forebyggende tiltak, slik at forholdet ikke gjentar seg. Aktuelle tiltak
kan være:

-  Endrede rutiner for det systematiske læringsmiljø-/HMS-arbeidet.

-  Klargjøring av plikter og ansvar: Den ansvarlige instansen gjør det
   klart overfor en eller begge/alle parter hvilke normer eller
   instrukser de har plikt til å rette seg etter, så som at uakseptabel
   atferd opphører. Det kan etter forholdene være hensiktsmessig eller
   nødvendig å formalisere de nødvendige tiltakene, og eventuelt å sette
   opp framdriftsplaner eller lignende for å sikre at løsningen blir
   fulgt lojalt opp av alle involverte.

-  Formelle reaksjoner: Dette er regulert i arbeidsmiljøloven og
   statsansatteloven (for ansatte) og i uhl. (for studenter). Dersom
   slike tiltak blir vurdert eller valgt, skal saksbehandlingen følge de
   relevante lovene. Saker om formelle reaksjoner mot ansatte skal
   behandles av HR-avdelingen.

Om retningslinjene

Retningslinjene ble vedtatt av universitetsstyret 23.04.2020 og trådte i
kraft 03.05.2020.

+----------------------+----------------------+---------------------+
| Dato                 | Kommentar            | Lagt inn av         |
+======================+======================+=====================+
| 15. juni 2020        | Nye retningslinjer i | Per Gunnar Hillesøy |
| 14:47:56             | kraft fra 03.05.2020 |                     |
+----------------------+----------------------+---------------------+
| 13. mars 2019        | Nye retningslinjer i | Per Gunnar Hillesøy |
| 13:44:54             | kraft fra 01.01.19   |                     |
+----------------------+----------------------+---------------------+
| 13. mars 2019        | Nye retningslinjer i | Per Gunnar Hillesøy |
| 13:41:33             | kraft fra 01.01.19   |                     |
+----------------------+----------------------+---------------------+
