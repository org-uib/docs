Retningslinje for skikkethetsvurdering ved UiB
^^^^^^^^^^^^^^^^^^^^^^^^^^^^^^^^^^^^^^^^^^^^^^

Vedtatt i universitetsstyret den 20.10.2016

Skikkethetsvurdering skal sikre at studenter på enkelte utdannelser har de personlige og faglige evnene som er nødvendig for å kunne utøve yrket
''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''''

Lov om universiteter og høyskoler `§
4-10 <http://lovdata.no/lov/2005-04-01-15/%C2%A74-10>`__ har regler om
utestenging av studenter etter en skikkethetsvurdering. Lovbestemmelsen
er utfylt med `Forskrift om skikkethetsvurdering i høyere
utdanning <https://lovdata.no/dokument/SF/forskrift/2006-06-30-859?q=skikkethet*>`__.
Kunnskapsdepartementet har også utgitt `Rundskriv
FR-14-06 <https://www.regjeringen.no/no/dokumenter/rundskriv-f-14-06/id109640/>`__.

Skikkethetsordningen gjelder for de utdanninger som er fastsatt i
`forskriften §
1. <https://lovdata.no/forskrift/2006-06-30-859/%C2%A71>`__

UiB sine retningslinjer for skikkethetsvurdering er i overenstemmelse
med ovennevnte lov, forskrift og rundskriv. I tillegg er retningslinjene
ment å være utfyllende og presiserende. Formålet med denne rutinen er å
sikre riktig saksbehandling i forbindelse med skikkethetssaker, samt
sikre lik praksis og ivaretakelse av studentenes rettssikkerhet ved hele
universitetet. Rutinen beskriver ansvaret knyttet til informasjon,
saksbehandling og studentkontakt når det blir reist sak om skikkethet.
Rutinen beskriver også ansvaret for informasjon om ordningen og den
løpende skikkethetsvurderingen av studentene.

Forvaltningslovens regler for saksbehandling gjelder med de
presiseringer som følger av forskriften.

Ansvar
      

*Styret* ved UiB har ansvar for å:

-  oppnevne skikkethetsnemnd og institusjonsansvarlig

*Institusjonsansvarlig* har ansvar for å:

-  motta og vurdere tvilsmeldinger
-  fremme eventuelle saker for skikkethetsnemnda
-  medvirke til opplæring av de ansatte slik at disse kan ivareta den
   løpende skikkethetsvurderingen
-  medvirke til at studentene får informasjon om skikkethetsvurdering og
   hva denne innebærer.

*Det enkelte fakultet* har ansvar for å gi informasjon til studenter og
ansatte, ivareta den løpende skikkethetsvurdering samt å kunne motta og
formidle tvilsmeldinger til institusjonsansvarlig.

*Sekretariat for universitetsledelsen* ivaretar sekretariatsfunksjonene
på feltet og bistår også institusjonsansvarlig med å:

-  motta tvilsmeldinger
-  fremme eventuelle saker for skikkethetsnemnda
-  på vegne av universitetsdirektøren og i samråd med fakultetene
   oppdatere denne retningslinjene ved behov

*Skikkethetsnemnda* behandler saker fremmet av institusjonsansvarlig og
innstiller saker til Den sentrale klagenemnd.

*Den sentrale klagenemnd* ved UiB fatter vedtak i skikkethetssaker,
herunder vedtak om utestengelse.

Dokumentasjon
             

Det er viktig at all tilgjengelig dokumentasjon som kan ha betydning for
en skikkethetsvurdering, journalføres og arkiveres. Muntlige
opplysninger må nedtegnes ved behov.

Informasjon om skikkethet til studenter og opplæring til ansatte
''''''''''''''''''''''''''''''''''''''''''''''''''''''''''''''''

Det enkelte fakultet har ansvar for at det gis informasjon om
skikkethetsvurdering til ansatte og studenter.

Ved studiestart skal fakultet videre sørge for at alle studentene får
informasjon om reglene om skikkethet etter universitets- og
høyskoleloven, herunder vurderingskriteriene etter
skikkethetsforskriften §§ 3 og 4.

Fakultetet skal også sørge for at undervisningsansatte på aktuelle
utdanninger får opplæring i og informasjon om skikkethetsvurdering og
gjeldende regelverk. Opplæring og informasjon skal sikre gjennomføring
av den løpende skikkethetsvurderingen som alle som er i kontakt med
studenten skal foreta. Nødvendig informasjon om skikkethetsvurdering,
vurderingskriterier og fremgangsmåte ved levering av tvilsmelding skal
gis alle som samhandler med studentene – også seminarledere, eksterne
veiledere og praksisplasser, administrativt ansatte med studentkontakt
og andre nøkkelpersoner.

Informasjonsarbeidet bør kombineres med tydeliggjøring av den løpende
skikkethetsvurderingen, som alle som er i kontakt med studentene skal
foreta.

Løpende skikkethetsvurdering
''''''''''''''''''''''''''''

Den løpende skikkethetsvurderingen skal foregå overfor den enkelte
student gjennom hele studiet.

Det enkelte fakultet har et ansvar for at det gjøres løpende
skikkethetsvurderinger samt at studentene følges opp og gis råd som
nødvendig.

Særskilt skikkethetsvurdering
'''''''''''''''''''''''''''''

En særskilt skikkethetsvurdering starter med at det leveres en
tvilsmelding. En tvilsmelding skal som hovedregel være skriftlig og
begrunnet. Alle som er i kontakt med studenten kan levere tvilsmelding,
også medstudenter. Det enkelte fakultet er mottaker av tvilsmeldinger.
Den som leverer tvilsmelding har ikke rett til å holde sin identitet
skjult under en eventuell skikkethetssak.

Lov og forskrift slår fast at dersom det er begrunnet tvil om en student
er skikket, skal det foretas en særskilt skikkethetsvurdering.
Muligheten til å vurdere en student som ikke skikket etter en særskilt
skikkethetsvurdering skal likevel bare benyttes i spesielle tilfeller,
når andre formelle og uformelle virkemidler underveis i studiet som skal
sikre at bare studenter som oppfyller kravene får vitnemål, ikke har
avhjulpet situasjonen.

Åpenbart ugrunnet tvilsmeldinger skal ikke følges opp. Den som leverer
tvilsmelding er ikke part i saken og har ikke krav på dokumentinnsyn
eller annen form for informasjon om saken utover at den er tatt imot som
en tvilsmelding.

Sekretariat for Universitetsledelsen har sekretariatsfunksjon og sørger
for arkivering og dokumenthåndtering, og bistår i korrespondanse med
studenten og koordinering av møter og veiledningsopplegg. Sekretariat
for Universitetsledelsen bidrar også med råd og veiledning på området.

Institusjonsansvarlig har hovedansvaret for saksbehandlingen, men både
Sekretariat for Universitetsledelsen og fakultetet skal bidra til
behandlingen av tvilsmeldinger hos institusjonsansvarlig.

Fakultetene kan gjøre supplerende undersøkelser før saken sendes til
institusjonsansvarlig

Behandling hos institusjonsansvarlig (jf. forskriften § 10):
''''''''''''''''''''''''''''''''''''''''''''''''''''''''''''

Ved saksbehandlingen i forbindelse med særskilt skikkethetsvurdering,
gjelder forvaltningslovens regler om habilitet, taushetsplikt,
forhåndsvarsling, utredningsplikt, dokumentinnsyn, begrunnelse mv.

Tvilsmeldingen skal etter den er mottatt sendes til Sekretariat for
Universitetsledelsen som bistår institusjonsansvarlig med å starte
saksbehandlingen.

#. Institusjonsansvarlig tar stilling til om tvilsmeldingen er «åpenbart
   ugrunnet», i motsatt fall følges saken videre som en skikkethetssak.
#. Studenten skal varsles skriftlig om at en tvilsmelding er mottatt av
   institusjonsansvarlig, og at den vil bli fulgt opp. Studenten skal
   også få skriftlig informasjon om den videre saksgangen.
#. Institusjonsansvarlig skal innkalle studenten til vurderingssamtale.
   Samtalen bør finne sted innen tre uker etter at tvilsmeldingen er
   mottatt av institusjonsansvarlig. Formålet med samtalen er å utrede
   saken og la studenten få presentere sin side av saken. Studenten kan
   ta med seg en talsperson dersom vedkommende ønsker dette, men har
   ikke på dette tidspunktet rett til å få eventuelle utgifter til dette
   dekket av institusjonen.
#. UiB kan møte med inntil tre personer. Institusjonsansvarlig bestemmer
   hvem som skal delta på møtet. I tillegg til institusjonsansvarlig bør
   fakultetet være representert. Sekretariat for Universitetsledelsen
   kan stille med en person om ønskelig. Det skal lages et skriftlig
   referat fra vurderingssamtalen, som inneholder en beskrivelse av
   saksforholdet og eventuelle planer for utvidet oppfølging og
   veiledning av studenten.
#. Det skal lages et skriftlig referat fra vurderingssamtalen. Referatet
   skal inneholde en beskrivelse av saksforholdet og eventuelle planer
   for utvidet oppfølging og veiledning av studenten.
#. Institusjonsansvarlig utpeker om nødvendig en veileder som utarbeider
   et utvidet oppfølgings- og veiledningsopplegg som er ansvarlig for at
   planen for slik utvidet oppfølging og veiledning følges. Denne
   skriver en rapport med evaluering av opplegget. Rapporten sendes
   institusjonsansvarlig.
#. Institusjonsansvarlig skal innkalle studenten til ny samtale der
   studenten får kommentere den institusjonsansvarliges syn på veileders
   evaluering av opplegget.
#. Hvis den institusjonsansvarlige finner at utvidet oppfølging og
   veiledning ikke medfører eller ikke vil medføre den nødvendige
   endring og utvikling hos studenten, skal institusjonsansvarlig fremme
   saken for skikkethetsnemnda.

Behandling i skikkethetsnemnda og Den sentrale klagenemnd (jf. forskriften §§ 11 og 12):
''''''''''''''''''''''''''''''''''''''''''''''''''''''''''''''''''''''''''''''''''''''''

#. Saker som fremmes for skikkethetsnemnda skal følges av all skriftlig
   dokumentasjon i saken.
#. Studenten skal varsles i god tid om tidspunktet for møtet i
   skikkethetsnemnda, og gjøres kjent med sakens opplysninger samt
   institusjonsansvarlig sin vurdering. Studenten skal ha mulighet til å
   legge frem sine synspunkter for nemnda før møtet, dersom han eller
   hun ønsker dette. På dette stadiet har studenten krav på å få dekket
   sine utgifter til fullmektig/advokat. Skikkethets-nemnda kan be om at
   saken utredes ytterligere dersom det er nødvendig.
#. Nemnda lager en innstilling til klagenemnda med en vurdering av
   hvorvidt studenten er skikket eller ikke, hvorvidt studenten bør
   utestenges fra utdanningen, samt lengden på en eventuell
   utstengingsperiode samt eventuelle vilkår for at studenten skal få
   gjenoppta utdanningen. Uenighet i nemnda skal begrunnes og fremgå i
   innstillingen.
#. På bakgrunn av skikkethetsnemndas innstilling tar Den sentrale
   klagenemnd stilling til om en student ikke er skikket etter reglene i
   universitets- og høyskoleloven.
#. Hvis en student som er funnet ikke skikket skal utestenges fra
   utdanningen, skal det fattes et eget særskilt vedtak om dette, i
   tillegg til uskikkethetsvedtaket. Studenten kan utestenges fra
   utdanningen i inntil 5 år. Ved kortere utestenging kan klagenemnda
   stille vilkår som må være oppfylt før utdanningen kan gjenopptas.
   Vedtak om utestenging skal opplyse studenten om at han/hun ikke kan
   søke eller ta imot plass ved tilsvarende utdanninger ved
   institusjoner under lov om universiteter og høyskoler i
   utestengingsperioden, og at han/hun må søke nytt opptak dersom
   utdanningen skal gjenopptas etter utestengingsperioden.
#. Vedtaket om utestengingen skal registreres i RUST.
#. Vedtak fattet av klagenemnda i saker om skikkethetsvurdering kan
   påklages til Felles klagenemnd for studentsaker. Det skal ikke
   utstedes vitnemål for utdanningen til en student som er funnet ikke
   skikket.

+--------------------------+--------------------------+-------------+
| Dato                     | Kommentar                | Lagt inn av |
+==========================+==========================+=============+
| 03. november 2016        | Ny retningslinje for     | Mona Viksøy |
| 13:45:22                 | skikkethetsvurdering     |             |
+--------------------------+--------------------------+-------------+
| 03. november 2016        | Ny retningslinje for     | Mona Viksøy |
| 13:37:09                 | skikkethetsvurdering     |             |
+--------------------------+--------------------------+-------------+
