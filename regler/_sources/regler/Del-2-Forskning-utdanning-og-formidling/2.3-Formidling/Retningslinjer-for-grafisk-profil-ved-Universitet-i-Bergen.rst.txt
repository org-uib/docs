
1. Retningslinjer for grafisk profil ved Universitetet i Bergen
---------------------------------------------------------------

Grafisk profil ble godkjent av Universitetsstyret 29.4.2004, sist endret 5.2.2024


1.1. Formål og definisjon
^^^^^^^^^^^^^^^^^^^^^^^^^

Den grafiske profilen er et strategisk verktøy for 
Universitetet i Bergen (UiB). Den sikrer at UiB 
framstår konsekvent og helhetlig i sin visuelle 
kommunikasjon, og at universitetet, med ulike 
avdelinger og enheter, framstår som en profesjonell,
ryddig og kvalitetsbevisst organisasjon.

Den grafiske profilen er nærmere beskrevet i 
`«UiBs profilmanual». <https://manual.uib.no/profilmanual/>`__


1.2. Eierskap og ansvar
^^^^^^^^^^^^^^^^^^^^^^^

Styret, rektor og universitetsdirektøren har
overordnet ansvar og eierskap til den grafiske 
profilen.

Kommunikasjonsdirektøren forvalter profilen og
har ansvar for tilrettelegging, informasjon, 
rådgiving og oppdatering av profilen.

Faglige og administrative ledere på alle nivå
har ansvaret for at profilen brukes på riktig måte.

2. Beskrivelse og bruk
----------------------

Den grafiske profilen skal brukes av hele organisasjonen,
fakulteter, institutter, avdelinger, enheter, 
forskergrupper, prosjekter, ansatte eller andre som 
opptrer på vegne av UiB, og brukes på alt materiell 
som inneholder informasjon der UiB – i vid forstand – er
den formelle avsender. Unntak fra regelen er Fakultet for
kunst, musikk og design som har fått dispensasjon for 
deler av retningslinjene.

Slikt materiell er eksempelvis nettsider, dokumenter, 
trykksaker, avhandlinger, publikasjoner, bøker, 
visittkort mv., tilrettelagt til intern eller ekstern
bruk, i forsknings- eller undervisningsøyemed, eller 
til administrative formål.

For utvendig og innvendig skilting av bygg og 
publikumsanlegg er det laget et eget skiltprogram 
basert på den grafiske profilen, forvaltet av 
Eiendomsavdelingen.

Studenter kan bare bruke UiBs grafiske profil etter 
spesiell tillatelse fra faglige eller administrativ leder
i den aktuelle enhet.

Informasjon der UiB ikke er formell avsender eller informasjon
av privat karakter skal ikke bruke UiBs grafiske profil.

3. Profilelementene
^^^^^^^^^^^^^^^^^^^

UiBs grafiske profil består av definerte elementer og et 
tilhørende sett med regler. 

Elementene i profilen er:

- Navn: Universitetet i Bergen
- Emblem: En ugle, syv fjell, ordene ”Universitas Bergensis” 
  og en sirkel
- Logo: Kombinasjonen av navn og emblem
- Skrifttype
- Farger

Profilelementene er nærmere beskrevet i `UiBs profilmanual. <https://manual.uib.no/profilmanual/>`__

3.1. Navn
'''''''''

Navnet er UiBs viktigste identitetsbærer, det forteller
hvem vi er.

Universitetet i Bergen skal ikke navngis på andre måter
enn ”Universitetet i Bergen” (på norsk) eller ”University 
of Bergen” på engelsk.

Navnet forkortes “UiB” uansett språk.

3.2. Emblem
'''''''''''

Emblemet (”Uglen”) er UiBs viktigste visuelle grunnelement.
Emblemet viser en sittende ugle over syv fjell, med ordene
”UNIVERSITAS BERGENSIS” skrevet sirkulært i versaler. En 
sirkel utgjør emblemets ytre kant.

Emblemet til UiB er varemerkebeskyttet. Det gjør emblemet
unikt for UiB og beskyttet mot kopiering uten tillatelse,
plagiering og misbruk.

Emblemet kan brukes alene eller sammen med navnet. Emblemet
i kombinasjon med navnet utgjør UiBs logo.

Det skal ikke brukes noen form for ekstra ikonografi, merker
eller annet i direkte tilknytning til emblemet. Emblemet 
skal heller ikke brukes sammen med andre former for signatur
eller tekst enn det som er beskrevet i avsnittet om UiBs logo.

UiBs emblem er laget i to varianter; hovedemblem og emblem 
til digitale flater. Det er kun disse variantene som skal 
brukes, emblemet skal ikke endres. Emblemet kan brukes i 
svart eller hvitt.

Hovedemblemet skal som regel brukes. Emblemet til digitale
flater skal kun brukes på små digitale flater der detaljene
i hovedemblemet ville blitt for utydelige. Eksempler på bruk
er i header på nettsider og som profilbilde i sosiale medier. 

3.2.1. Bruk av emblem
~~~~~~~~~~~~~~~~~~~~~

UiBs emblem skal brukes på alt materiell der UiB er den
formelle avsender.

Egne emblem er ikke tillatt for noen akademiske enheter,
administrative enheter eller forskningsenheter. Bruk av
egne emblem undergraver arbeidet med å bygge en helhetlig
profil for UiB. Alle unntak, både for digitale og 
trykte flater, skal godkjennes av Kommunikasjonsdirektøren.

Studenter kan bruke UiBs emblem på bachelor- og masteroppgaver
for UiB. Bruk av emblem i andre sammenhenger må godkjennes
av Kommunikasjonsdirektøren.

3.3. Logo
'''''''''

UiBs logo består av navnet (UNIVERSITETET I BERGEN) satt
sammen med emblemet. 

Logoen finnes i fire varianter; venstrestilt, med navnet
på to linjer, midstilt og med initialer (UiB). 

For oversikt over gjeldende logoer `se fanen "Logo" under
proflilelementer i UiBs profilmanual. <https://manual.uib.no/profilmanual/profilelementer/>`__

Logoen finnes på norsk og engelsk. Logo kan brukes i 
svart eller hvit. 

Det er ikke lov å endre proporsjonene mellom emblemet og navnet
(UNIVERSITETET I BERGEN) i logoen.

Navnet (UNIVERSITETET I BERGEN) kan stå alene eller i kombinasjon
med en avdeling/enhet. Det skal kun brukes én enkelt avdeling/
enhet i kombinasjon med navnet.
 
Dersom informasjonen utgis av to likeverdige avdelinger/enheter,
skal bare navnet (UNIVERSITETET I BERGEN) brukes. 
Avdelingens/enhetens navn opplyses i øvrig tekst.

3.3.1 Bruk av logo
~~~~~~~~~~~~~~~~~~

UiBs logo skal brukes på alt materiell der UiB er den
formelle avsender.

Egne logoer er ikke tillatt for noen akademiske enheter,
administrative enheter eller forskningsenheter. Bruk av
egne logoer undergraver arbeidet med å bygge en helhetlig 
profil for UiB. Alle unntak, både for digitale og trykte
flater, skal godkjennes av Kommunikasjonsdirektøren.

Studenter kan bruke UiBs logo på bachelor- og masteroppgaver
for UiB. Bruk av logo i andre sammenhenger må godkjennes
av Kommunikasjonsdirektøren.

3.3.2. Unntak
~~~~~~~~~~~~~

Det er et mangfold i aktivitetene ved UiB. Det kan være
samarbeid mellom flere universiteter, forhold knyttet
til finansiering eller deltakelse i foretak som skiller
seg fra universitetets kjerneoppdrag. I disse tilfellene
kan det være behov for å ta spesielle hensyn ved bruk 
av logo/profil.

Alle unntak, både for digitale og trykte flater, skal
godkjennes av UiB ved Kommunikasjonsdirektøren.

Fakultet for kunst, musikk og design har fått dispensasjon
for deler av retningslinjene.

3.3.3. Bruk av logo i samarbeidsrelasjoner
~~~~~~~~~~~~~~~~~~~~~~~~~~~~~~~~~~~~~~~~~~

**3.3.3.1** **UiB som hovedleverandør**

Når UiB er hovedaktør skal dette komme tydelig fram
i logoens størrelse og plassering.

**3.3.3.2** **UiB som likeverdig partner**

Likeverdige partnere skal fremstå på en likeverdig måte. 
Partnerlogoer skal ikke vises større enn UiBs logo.

**3.3.3.3.** **UiB som støttespiller**

Når UiB har en underordnet rolle eller er støttespiller, 
kan det synligjøres gjennom logoens størrelse og 
plassering. I slike tilfeller er en underordnet plassering
akseptabelt.

3.4. Skrifttyper
''''''''''''''''

Konsekvent bruk av skrift er viktig for å fremstå ryddig
og helhetlig. Vi skiller mellom hovedskrift, tilleggsskrift
og erstatningsskrifter.

3.4.1. Hovedskrift
~~~~~~~~~~~~~~~~~~

UiBs hovedskrift er Myriad Pro. 

Myriad Pro er en betalingsskrift.Det er definert 
erstatningsskrifter som kan brukes om du ikke 
har Myriad Pro tilgjengelig.

3.4.2.Tilleggsskrift
~~~~~~~~~~~~~~~~~~~~

UiBs tilleggsskrift er Adobe Garamond Pro. 

Adobe Garamond Pro er en betalingsskrift. Det er definert en 
erstatningsskrift som kan brukes om du ikke har Adobe Garamond
Pro tilgjengelig.

3.4.3. Erstatningsskrifter
~~~~~~~~~~~~~~~~~~~~~~~~~~

Erstatningsskrifter kan brukes når hovedskrift og tilleggsskrift
ikke er tilgjengelig. Myriad Pro erstattes med Calibri og Adobe
Garamond Pro med Times New Roman. Erstatningsskriftene er 
standardskrifter som finnes på de aller fleste maskiner uavhengig
av operativsystem.

3.4.4.Erstatningsskrifter for digitale flater
~~~~~~~~~~~~~~~~~~~~~~~~~~~~~~~~~~~~~~~~~~~~~

På digitale flater kan Open Sans brukes som erstatningsskrift
om Myriad Pro ikke er tilgjengelig. Open Sans er en gratis 
Google-font.

Times New Roman kan brukes som erstatning for Adobe Garamond Pro. 

3.5. Farger
'''''''''''

UiBs profilfarger er delt inn i hovedfarger, tilleggsfarger
og støttefarger. 

For oversikt over gjeldende fargekoder, `se fanen «Farger» 
under profilelementer i UiBs profilmanual. <https://manual.uib.no/profilmanual/profilelementer/>`__

Det er lovpålagt at presentasjoner og nettløsninger skal
være universelt utformet. Farger som brukes må oppfølge 
gjeldende kontrastkrav.


3.5.1 Hovedfarger
~~~~~~~~~~~~~~~~~

I offisiell kommunikasjon fra organisasjonen brukes blå
og rød som hovedfarger. Fargene kan brukes hver for seg
eller i kombinasjon med tilleggsfargene. Eksempler på bruk
er visittkort, brevark, vitnemål og andre sentrale dokumenter.
Disse flatene har lang levetid og skal ikke variere for mye i
uttrykket.

3.5.2 Tilleggsfarger
~~~~~~~~~~~~~~~~~~~~

UiB har mange fagområder og enheter, og kommunikasjonen skal
dekke ulike temaer og målgrupper. I breddekommunikasjon kan man
i tillegg til blå og rød bruke grønn. Eksempler kan være powerpoint,
nettsider, video, brosjyrer, rapporter, konferansemateriell, 
sosiale medier og annonser.

3.5.3 Støttefarger
~~~~~~~~~~~~~~~~~~

Støttefargene brukes i kombinasjon med hovedfargene og 
tilleggsfargene, og skal som hovedregel ikke brukes som 
bærende farger. Eksempler på bruk kan være på detaljer,
illustrasjoner, grafer og statistikk. Støttefargene kan brukes
som bærende farger i forbindelse med aktiviteter i randsonen 
av UiBs virksomhet. Ta kontakt med Kommunikasjonsdirektøren 
ved behov for avklaring.

=========================== =============================================================== ====================
Dato                        Kommentar                                                       Lagt inn av
=========================== =============================================================== ====================
08. februar 2024	    Ny omarbeidet forskrift                                         Mona Viksøy
15. jaunar 2018             Unntak for KMD punkt 2 og punkt 4.3.2                           Mona Viksøy
28. september 2016 13:17:28 Lagt til en setning under pkt 4.3.1. proposjonsendering av logo Mona Viksøy
22. april 2015 14:00:11     Mindre redaksjonelle endringer.                                 Maud Lauvstad Hansen
21. april 2015 15:59:09     Revidert ved KA 15.04.15                                        Maud Lauvstad Hansen
21. april 2015 15:48:29     Lagt inn i RS for første gang                                   Maud Lauvstad Hansen
15. desember 2010 14:49:34  Lagt inn i RS for første gang                                   Bente Krossøy
15. desember 2010 14:49:07  Lagt inn i RS for første gang                                   Bente Krossøy
=========================== =============================================================== ====================
