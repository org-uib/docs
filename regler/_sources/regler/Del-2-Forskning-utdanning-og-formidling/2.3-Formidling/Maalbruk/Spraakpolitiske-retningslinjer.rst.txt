Språkpolitiske retningslinjer
-----------------------------

:doc:`English version </regler_en/Part-2-Research-Education-Dissemination/2.3-Dissemination/Maalbruk/Language-policy-guidelines>`

Vedtatt av universitetsstyret 31.10.2019

Universitetet i Bergen (UiB) er en kunnskaps- og kulturbærende
institusjon og den faglige virksomhet er vesentlig for demokrati og
samfunnsutvikling. De språkpolitiske retningslinjene skal bidra til å
gjennomføre UiBs strategi og styrke lærestedets profil som et
forskningsintensivt breddeuniversitet med høy internasjonal faglig
kvalitet.

Universitetet skal ha en tydelig språkpolitikk og framstå som et
språklig forbilde for norsk utdanning, kultur- og samfunnsliv. Norsk er
hovedspråket. Det betyr at undervisningsspråket, administrasjonsspråket
og det daglige arbeidsspråket i all hovedsak er norsk. Prinsippet om
klarspråk ligger til grunn for språkbruken ved UiB.

Universitetet er også et internasjonalt akademisk møtepunkt der
publiseringen og formidlingen skjer på engelsk. Det betyr at
universitetet har en parallellspråklig praksis der engelsk er det mest
brukte fremmedspråket, men også andre fremmedspråk blir brukt.

Universitetets ansatte deltar i internasjonal forskning, men har også i
sin faglige virksomhet en betydelig rolle i å utvikle og ivareta det
norske språket. Å utvikle og formidle norsk fagspråk og terminologi er
en viktig del av UiBs samfunnsoppdrag.

Språklig likestilling og toleranse er et sentralt prinsipp ved UiB.
Nynorsk skal ha en fremtredende plass i virksomheten. UiB har et særlig
ansvar for at nynorsk skal være et viktig språk i norsk høyere
utdanning. De mange nynorskbrukerne ved UiB er en stor ressurs for
nynorsk språk og har stor betydning for norsk språkutvikling.

Allmenne prinsipper
~~~~~~~~~~~~~~~~~~~

1. UiB skal ha høy språklig kvalitet i all kommunikasjon og formidling.

2. Prinsippet om klarspråk skal legges til grunn for skriftlig
kommunikasjon ved UiB.

3. Språklig likestilling er en viktig verdi for UiB.

a) UiBs bruk av skriftspråk skal være i samsvar med gjeldende lovverk.

b) UiB skal legge til rette for at ansatte og studenter som har nynorsk
som skriftspråk, bruker nynorsk.

c) Nynorsk skal benyttes i offisielt tilgjengelige rundskriv,
kunngjøringer, informasjonsmateriale og lignende på lik linje og i
tilnærmet likt omfang som bokmål.

4. UiB skal praktisere parallellspråklighet.

a) Norsk er hovedspråk samtidig som det tilrettelegges for språklig
mangfold. Engelsk er det primære fremmedspråket, men andre fremmedspråk
kan også være relevante.

b) Fast ansatte ved UIB forventes å ha tilstrekkelig språklig kompetanse
i både norsk, engelsk og andre faglig relevante fremmedspråk til å kunne
kommunisere med studenter, ansatte og omverden på en god og klar måte.

5. UiB skal ha tilbud til ansatte om relevant språklig kompetanseheving.

6. UiB skal legge til rette for at det lovpålagte ansvaret for å
vedlikeholde og videreutvikle norsk fagspråk blir fulgt opp ved
universitets faglige enheter.

Utdanning
~~~~~~~~~

7. Norsk er hovedspråket ved undervisningen i UiBs bachelorstudium.

a) Undervisningen i obligatoriske kurs skal som hovedregel være på
norsk. Pensumlitteraturen i de obligatoriske kursene skal være på norsk
dersom det finnes like gode norske som fremmedspråklige lærebøker.
Unntak fra dette er studier hvor tilegnelse av ferdigheter i det
fremmede språket er læringsmål. Eventuelle andre unntak må begrunnes
faglig og forankres i institusjonen.

b) Undervisningen i valgfrie kurs kan være på engelsk.

8. UiB skal arbeide for at norske og engelske termer for de sentrale
fagbegrepene i bachelorstudiet gjøres tilgjengelig i UiBs termbase og
andre relevante databaser.

9. Norsk, engelsk og andre fremmedspråk brukes parallelt ved
undervisningen i UiBs masterstudier og ph.d-programmer. Valg av språk
skal reflektere faglige hensyn.

10. Informasjon om studieprogrammene skal finnes både på norsk og
engelsk.

11. Undervisningsspråket i det enkelte kurs skal gå klart fram av
emnebeskrivelsen.

12. Eksamensoppgaver skal gis på det språket kurset undervises på hvis
ikke annet er angitt i kursbeskrivelsen. Studentene kan velge om de vil
besvare eksamensoppgaver på et skandinavisk språk eller på engelsk
dersom ikke annet kommer frem av kursbeskrivelsen.

13. UiB skal ha et godt og omfattende tilbud av kurs i norsk språk for
utenlandske studenter.

Forskning og formidling
~~~~~~~~~~~~~~~~~~~~~~~

14. De ansatte velger fritt hvilke språk de publiserer på.

15. UiB skal bidra til å opprettholde norskspråklige, vitenskapelige
tidsskrifter.

16. Alle ph.d.-avhandlinger skal ha et sammendrag både på norsk og
engelsk.

17. UiBs samfunnsansvar innebærer at en betydelig del av formidlingen av
forskningsbasert kunnskap er rettet mot et norskspråklig publikum.

18. UiB skal ha et godt og omfattende tilbud av kurs i norsk språk for
ansatte.

19. UiB skal ha tilbud om opplæring i forskningsformidling.

Forvaltning
~~~~~~~~~~~

20. Norsk er administrasjonsspråket ved UiB.

21. Språklig likestilling betyr at det skal være en tilnærmet lik
fordeling mellom nynorsk og bokmål i den administrative saksbehandlingen
og i UiBs kommunikasjon.

22. UiB skal sikre at alle ansatte og studenter får relevant informasjon
på norsk eller engelsk.

Gjennomføring og oppfølging
~~~~~~~~~~~~~~~~~~~~~~~~~~~

23. Et språkpolitisk utvalg ved UiB skal gi råd om oppfølging og
gjennomføring av de språkpolitiske retningslinjene, lovpålagte krav og
videreutviklingen av universitetets språkpolitikk. Utvalget rapporterer
til universitetsledelsen.

a) Det språkpolitiske utvalget skal ha et sekretariat

24. Gjennomføring av de språkpolitiske retningslinjene skal være
forankret i institusjonens ledelse på alle nivå.

25. Alle fast ansatte som ikke kan norsk ved ansettelse, skal ha tilbud
om å gjennomføre norskkurs og skal beherske norsk på B2-nivå etter tre
år. De enkelte enhetene skal legge til rette for at de samlede
arbeidsoppgavene for den ansatte ikke skal være til hinder for å oppnå
dette.

====================== ================== =============
Dato                   Kommentar          Lagt inn av
====================== ================== =============
30. mars 2020 09:46:16 Nye retningslinjer Mona Viksøy
03. mars 2020 11:06:08 Nye retningslinjer Mona Viksøy
09. juli 2010 10:04:58 ny side            Bente Krossøy
====================== ================== =============
