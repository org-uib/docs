.. _innhold: 

Hovedregler for økonomiforvaltningen ved Universitetet i Bergen
===============================================================

Vedtatt av Universitetsstyret 12.02.2015

.. contents:: Innholdfortegnelse

Innledning
----------

(UHL §§9-1, 10-2 og 10-3)

Hovedinstruksen fra Kunnskapsdepartementet delegerer ansvar på mange
områder innenfor økonomiforvaltningen til styret som er den øverste
myndighet ved universitetet.

Hovedreglenes formål er blant annet å delegere de nødvendige fullmakter
videre til direktøren, og dermed tydeliggjøre skillet mellom styrets
overordnede ansvar og direktørens operative ansvar.

Hovedregler for økonomiforvaltningen ved UiB er fastsatt av styret i
henhold til punkt 2.1. i Hovedinstruks fra Kunnskapsdepartementet om
økonomiforvaltningen ved statlige universitets- og høgskoler av 10. juni
2014.

Overordnet lov og regelverk
~~~~~~~~~~~~~~~~~~~~~~~~~~~

Økonomiforvaltningen ved UiB skal følge:

-  Lov om universiteter og høgskoler av 1. april 2005 (sist endret 1.
   august 2014).
-  Lov om offentlige anskaffelser av 1. juli 2001 (sist endret 1. januar
   2014)
-  Reglement for økonomistyring i staten, fastsatt ved
   kronprinsregentens resolusjon 12. desember 2003 (sist endret 18.
   september 2013).
-  Bestemmelser om økonomistyring i staten, fastsatt av
   Finansdepartementet 12. desember 2003 (sist endret 18. september
   2013).
-  Hovedinstruks fra Kunnskapsdepartementet om økonomiforvaltningen ved
   statlige universiteter og høgskoler, fastsatt 10. juli 2014.
-  Reglement om statlige universiteter og høyskolers forpliktende
   samarbeid og erverv av aksjer (F-07-13) og tilhørende veileder datert
   26. august 2013.
-  Rundskriv, reglement og pålegg for øvrig fra Kunnskapsdepartementet
   og Direktoratet for økonomistyring som gjelder økonomiforvaltningen.

Bestemmelsene om økonomiforvaltningen gjelder all virksomhet ved UiB,
uavhengig av finansieringskilde.

:ref:`Tilbake <innhold>`

1 INSTRUKSENS FORHOLD TIL ØKONOMIREGELVERKET
--------------------------------------------

(R§ 3, HI 1)

Hovedreglene er et supplement til det overordnede økonomiregelverk i
staten. Innholdet i dokumentene er ikke gjengitt, slik at ved bruk av
hovedreglene må en også forholde seg til de punkter i det overordnede
regelverket det er henvist til.

Hovedregler for økonomiforvaltningen gjelder hele økonomifunksjonen og
alle enheter ved UiB som skal bidra til å understøtte UiBs fastsatte mål
og strategier.

I hovedreglene for UiB benyttes følgende begrep og forkortelser:

-  UHL – Lov om universiteter og høgskoler
-  R - Reglement for økonomistyring i staten
-  B - Bestemmelser om økonomistyring i staten
-  HI - Hovedinstruks fra Kunnskapsdepartementet om økonomiforvaltningen
   med de tilføyelser og presiseringer som fremgår av bestemmelsene i
   disse.

:ref:`Tilbake <innhold>`

2 HOVEDTREKK I MYNDIGHETS-, OPPGAVE- OG ANSVARS FORDELING
---------------------------------------------------------

2.1 Interne regler og retningslinjer
~~~~~~~~~~~~~~~~~~~~~~~~~~~~~~~~~~~~

(R § 3, B 2, HI 2.1 )

Styrets ansvar og oppgaver er regulert i UHL §§ 9 – 1 og 9 -2.
Direktørens ansvar og oppgaver er regulert i UHL § 10 – 3.

Styret er det øverste organ ved universitetet og skal innenfor lover og
regler og de rammer og retningslinjer som er trukket opp av
Kunnskapsdepartementet, fastsette hovedregler for økonomiforvaltningen
ved institusjonen. Direktøren er den øverste leder for den
administrative virksomheten ved UiB og har ansvaret for at universitetet
drives effektivt og i overensstemmelse med de lover, forskrifter og
regler som gjelder og de rammer og mål som gis av overordnet myndighet.

Direktøren har det operative ansvaret for de arbeidsområdene som
omfattes av dette regelverket.

Direktøren kan delegere myndighet i den utstrekning lov eller andre
bestemmelser ikke er til hinder for det.

Direktøren skal sørge for at styret er kjent med de økonomiske
forpliktelser universitetet har påtatt seg.

2.2 Økonomiforvaltningsansvar
~~~~~~~~~~~~~~~~~~~~~~~~~~~~~

(UHL § 9-2, R §§ 4, 7, 8, 9, 12, 14, 15, 16, 17 og 18 – B 1.2, B2 og B
4.5.1 - HI 2.2\ *)*

Direktøren har ansvaret for at den samlede økonomi- og
formuesforvaltningen er samordnet og utføres rasjonelt. Dette ansvaret
omfatter blant annet:

-  Fastsette retningslinjer slik at de løpende økonomioppgavene utøves i
   henhold til gjeldende regelverk
-  Samordne budsjettarbeidet ved universitetet og påse at det baseres på
   de rammer styret fastsetter og utføres etter gjeldende regler og
   retningslinjer fra Kunnskapsdepartementet
-  Samordne kommunikasjonen med Kunnskapsdepartementet og med
   Riksrevisjonen i saker som gjelder økonomiforvaltningen ved
   institusjonen
-  Sørge for hensiktsmessig oppgave- og arbeidsfordeling mellom nivåene
   i organisasjonen i saker som angår økonomiforvaltningen
-  Samordne arbeidet med resultat- og økonomikontroll internt ved
   universitetet, herunder følgeopp at mål og resultatkrav fastsatt i
   tildelingsbrev, andre vedtak og interne styringsdokumenter følges opp
   og gjennomføres innenfor rammen av tildelte midler
-  Fastsette interne kontrollrutiner innenfor alle systemene som
   benyttes i universitetets økonomiforvaltning, og sørge for at det er
   etablert tilfredsstillende intern kontroll som er tilpasset risiko og
   vesentlighet og forhindrer styringssvikt, feil og mangler
-  Sørge for at økonomiregelverket med tilhørende interne regler og
   retningslinjer er lett tilgjengelig for ansatte ved universitetet, og
   for at alle ansatte har kjennskap til og blir informert om de
   bestemmelser for økonomiforvaltning som gjelder for deres arbeid
-  Sørge for kontrollfunksjoner som dekker forvaltnings-, økonomi- og
   resultatkontroll
-  Påse at den eksternt finansierte virksomheten drives i samsvar med
   bestemmelser fastsatt av Kunnskapsdepartementet og lokale
   retningslinjer fastsatt av styret
-  Sørge for at rutiner er skriftlig dokumentert
-  Påse at økonomiregelverket følges ved fakulteter og tilsvarende
   enheter
-  Sørge for nødvendig kompetanse i UiBs økonomiforvaltning
-  Vurdere behov for endringer i hovedregler og delinstrukser mm

3 DELEGERING AV BUDSJETTDISPONERINGSMYNDIGHET OG PLANLEGGING
------------------------------------------------------------

3.1 Budsjettdisponeringsmyndighet
~~~~~~~~~~~~~~~~~~~~~~~~~~~~~~~~~

(B 2.5.2.1, HI 3.1)

3.1.1 Generelle bestemmelser om intern disponering
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Styret har budsjettdisponeringsmyndighet og kan delegere denne helt
eller delvis til ansatte ved universitetet. Alle delegeringsvedtak og
vedtak om disponeringer skal dokumenteres skriftlig.

Rektor har ikke budsjettdisponeringsmyndighet ut fra universitets og
høyskoleloven eller hovedinstruksen. Styret delegerer
budsjettdisponeringsmyndighet til rektor.

Direktøren har generell budsjettdisponeringsmyndighet jf. universitets-
og høyskolelovens § 10-3 (7) og kan delegere i den utstrekning lov eller
andre bestemmelser ikke er til hinder for dette.

Direktøren skal sørge for at det til en hver tid foreligger en oversikt
over hvem som har budsjettdisponeringsmyndighet i den enkelte
enhet/avdeling og disse tjenestemenns signaturprøver.

Direktøren fastsetter retningslinjer for kontroll med hvordan
budsjettdisponeringsmyndighet utøves.

3.1.2 Gjennomføring og oppfølgning
^^^^^^^^^^^^^^^^^^^^^^^^^^^^^^^^^^

(R § 9, B2.3.2, HI 3.1.2)

Direktøren skal påse at mål og resultatkrav fastsatt i tildelingsbrev,
andre beslutninger og interne styringsdokumenter følges opp og
gjennomføres innenfor rammen av tildelte resurser. Direktøren fastsetter
universitetets rutiner for rapportering og kontroll av resultater

3.2 Langsiktig plan og budsjett
~~~~~~~~~~~~~~~~~~~~~~~~~~~~~~~

(R § 9, B 2.3, HI 3.2)

Styret fastlegger de overordnede målene i virksomhetens strategiske
plan. Det skal utarbeides både ettårig og flerårig plan (strategisk
plan) ved fakulteter, grunnenheter og administrative avdelinger og for
universitetet.

Planarbeidet sentralt ved universitetet skal ledes og samordnes av
direktøren. Direktøren fastsetter hvordan planarbeidet skal organiseres
og de praktiske retningslinjene for arbeidet. Innenfor sine
ansvarsområder bestemmer avdelingene selv hvordan planarbeidet skal
organiseres og gjennomføres.

Universitetets langsiktige plan skal bygge på innspill fra fakultetene,
grunnenhetene og de administrative avdelingene. Planen skal være
retningsgivende for fakultetenes, grunnenhetenes og de administrative
avdelingenes langsiktige planer.

Direktøren fastsetter frister for innspill fra fakultetene,
grunnenhetene og de administrative avdelingene i særskilt skriv eller i
de praktiske retningslinjene for planarbeidet.

Universitetets langsiktige plan skal legges frem til behandling i styret
før planperioden tar til og innen den fristen direktøren fastsetter.

3.3 Årsplan
~~~~~~~~~~~

(R § 9, B 2.2 og 2.3.1, HI 3.3)

Med utgangspunkt i styrets vedtak om disponering av inntektene fra
Kunnskapsdepartementet og de budsjetterte inntektene fra eksternt
finansiert virksomhet, skal universitetet, fakultetene og de
administrative avdelingene, hvert år utarbeide en plan for virksomheten.

Direktøren leder og samordner planarbeidet sentralt ved universitetet.
Direktøren fastsetter hvordan planarbeidet skal organiseres og
fastsetter de praktiske retningslinjene for arbeidet. Innenfor sine
ansvarsområder bestemmer fakultetene og de administrative avdelingene
selv hvordan planarbeidet skal organiseres og gjennomføres.

Universitetets årsplan skal bygge på innspill fra fakultetene,
grunnenhetene og de administrative avdelingene. Planen skal være
retningsgivende for fakultetenes, grunnenhetenes og de administrative
avdelingenes årsplaner. Direktøren fastsetter frister for innspill fra
fakultetene, grunnenhetenes og de administrative avdelingene i særskilt
skriv eller i de praktiske retningslinjene for planarbeidet.

Årsplanen skal identifisere hovedprioriteringer og områder der det er
behov for særskilte tiltak. Årsplanene skal angi prioriterte tiltak og i
tillegg angi:

-  mål og resultater som skal nås i løpet av året i henhold til
   departementets tildelingsbrev og andre styringssignaler
-  virkemidler som skal nyttes
-  resultatansvar
-  oppfølging, rapportering og kontroll av ressursbruk og resultater

Universitetets årsplan skal legges frem til behandling i styret innen
den frist direktøren fastsetter i særskilt skriv eller i de praktiske
retningslinjene for planarbeidet.

3.4 Disponeringsplan
~~~~~~~~~~~~~~~~~~~~

(R § 9 – B 2.3 – HI 3.4)

Med utgangspunkt i årsplanen og tildelte ressurser skal fakultetene,
grunnenhetene og de administrative avdelingene utarbeide en
disponeringsplan (budsjett) med månedlig periodisering for å kunne føre
en løpende kontroll med utgifter og inntekter (løpende økonomistyring).

:ref:`Tilbake <innhold>`

4 ØKONOMIFORVALTNING
--------------------

4.1 Generelt om økonomiforvaltningen
~~~~~~~~~~~~~~~~~~~~~~~~~~~~~~~~~~~~

(HI 4.1 )

Direktøren skal gjennom rutiner, regelverk og rapportering legge til
rette for at styret kan forvalte økonomiansvaret på en forsvarlig måte.

Direktøren skal påse at avgjørelser i økonomisk-administrative saker er
skriftlig dokumentert. Dersom det etter omstendighetene er nødvendig med
en muntlig avgjørelse, skal avgjørelsen snarest mulig etterfølges av en
skriftlig bekreftelse.

Direktøren skal påse at universitetets midler og øvrige eiendeler
forvaltes i samsvar med de retningslinjer Kunnskapsdepartementet
fastsetter.

Direktøren skal vurdere behovet for å utarbeide delinstrukser og
praktiske retningslinjer, slik at de løpende økonomioppgavene utøves i
henhold til gjeldende regelverk.

4.2 Regler for behandling av utgifter
~~~~~~~~~~~~~~~~~~~~~~~~~~~~~~~~~~~~~

4.2.1 Lønn og oppgavepliktige ytelser
^^^^^^^^^^^^^^^^^^^^^^^^^^^^^^^^^^^^^

(R §§ 17 og 18 - B 2.5, 4.3 og 5.2 – HI 4.2.1)

Direktøren har det overordnede ansvar for at arbeidet med lønn og
oppgavepliktige ytelser foregår rasjonelt og gjennomføres i samsvar med
gjeldende regelverk og retningslinjer.

Styret avgjør om UiB skal forestå alle deler av arbeidet på lønnsområdet
selv eller om institusjonen skal nytte annen tjenesteyter godkjent av
Finansdepartementet. Dersom deler av lønnsarbeidet skal utføres av en
ekstern tjenesteyter, skal direktøren inngå skriftlig avtale med
tjenesteyteren som presiserer hvilke funksjoner som skal utføres av
institusjonen og hvilke som skal utføres av vedkommende tjenesteyter.

Direktøren fastsetter hvordan lønnsarbeidet skal organiseres. Vesentlige
endringer i arbeidsdeling mellom ekstern tjenesteyter og UiB skal
forelegges styret.

Direktøren har ansvar for at UiB har tilgang til elektroniske systemer
med tilfredsstillende funksjonalitet for beregning, utbetaling,
regnskapsføring og rapportering av lønns- og personalkostnader.

Direktøren skal etablere retningslinjer og kontrollfunksjoner for UiBs
lønnsarbeid som sikrer

-  Løpende oversikt over hvem som har myndighet til å attestere
   lønnsberegningsbekreftelse
-  Korrekt lønnsberegning og lønnsutbetaling
-  Riktig rapportering av lønnsdata blir ivaretatt
-  Regelmessig avstemming av lønns- eller lønnsrelaterte utgiftskonti i
   regnskapet mot tilsvarende registreringer i lønnssystemet
-  At kontrolltiltak gjennomføres i henhold til vesentlighet og risiko.

4.2.2 Kjøp av varer og tjenester
^^^^^^^^^^^^^^^^^^^^^^^^^^^^^^^^

(B 5.3 – HI 4.2.2)

Styret har ansvaret for at alle kjøp av varer og tjenester til UiB skal
utføres i samsvar med gjeldende lov og regelverk om offentlige
anskaffelser.

Styret skal også fastsette mål og utforme strategidokument for
innkjøpsvirksomheten, og har det overordnede ansvaret for at
innkjøpsvirksomheten gjennomføres i samsvar med gjeldene lov og
regelverk om offentlige anskaffelser

Direktøren har ansvar for tilgang til elektronisk anskaffelsessystem.

Direktøren skal etablere retningslinjer og kontrollfunksjoner som sikrer
effektiv og forsvarlig gjennomføring av kjøp av varer og tjenester,
herunder regler for godkjenning og effektuering av bestilling av varer
og tjenester.

4.3 Attestasjon og bekreftelse av utbetalinger
~~~~~~~~~~~~~~~~~~~~~~~~~~~~~~~~~~~~~~~~~~~~~~

(B 2.5, 4.3.1, 5.3.3, 5.3.5.2, 5.3.6 - HI 4.3)

Direktøren skal fastsette retningslinjer som sikrer forsvarlig
transaksjonskontroll av at alle utbetalinger er attestert, bekreftet og
bokført i samsvar med reglene om dette og etablerer rutiner som sikrer
forsvarlig transaksjonskontroll

4.4 Betalingsformidling og regnskapsføring
^^^^^^^^^^^^^^^^^^^^^^^^^^^^^^^^^^^^^^^^^^

(R § 17 - B 3.8, 4.4, 5.4.6 -HI 4.4)

4.4.1. Konsernkontoordningen
^^^^^^^^^^^^^^^^^^^^^^^^^^^^

(HI 4.4.1)

Direktøren velger kontofører og anmoder Kunnskapsdepartementet om
oppgjørskonti i Norges Bank i henhold til Finansdepartementets
retningslinjer for konsernkontoordningen. Direktøren må fastsette
skriftlig hvem som kan opprette arbeidskonti hos kontofører, og
utarbeide retningslinjer for behandling og kontroll av avregningsretur
og betalingsoppdrag, og for betalingsformidlingsaktivitetene forøvrig.

Direktøren skal skriftlig fastsette hvem som har myndighet til å
autorisere betalingsoppdrag og skal sørge for at det til enhver tid
foreligger ajourført oversikt hos kontofører og ved institusjonen over
hvem som har autorisasjonsmyndighet.

4.4.2 Regnskapsføring
^^^^^^^^^^^^^^^^^^^^^

(HI 4.4.2)

Direktøren fastsetter retningslinjer for regnskapsføringen som er
innrettet i samsvar med gjeldende regler og retningslinjer for
virksomhetsregnskap.

4.4.3 Betalingskort, sjekk og håndkasse
^^^^^^^^^^^^^^^^^^^^^^^^^^^^^^^^^^^^^^^

(B 3.8.3.5, HI 4.4.3)

Direktøren skal i fastsette retningslinjer for kontroll med rutiner for
bruk av betalingskort, sjekk og håndkasse.

4.5 Inntekter
~~~~~~~~~~~~~

(R § 14 – B 2.5, 5.4 - HI 4.5)

Direktøren har ansvaret for at det er etablert innfordrings- og
kontrollrutiner for inntekter som er i samsvar med gjeldende regler.

Direktøren fastsetter nærmere retningslinjer og regler for behandling av
inntekter og inntektskrav, herunder kontantsalg, herunder

-  Oppfølging av krav som ikke er gjort opp og der innkrevingen stilles
   i bero og retningslinjer for behandling av saker som gjelder
   beslutning om å unnlate å avbryte foreldelsesfrist. Direktøren tar
   beslutningen i slike saker, og beslutningen skal være skriftlig
   dokumentert.
-  Behandling av saker som gjelder ettergivelse av krav som krever
   stortingsvedtak eller samtykke fra departementet.
-  Etablere kontrolltiltak for inntektsområdet.

Direktøren skal sørge for at tilskuddsforvaltningen skjer i samsvar med
retningslinjene for den enkelte tilskuddsordning, og etter gjeldende
regler.

:ref:`Tilbake <innhold>`

5 REGNSKAPSFØRING OG RAPPORTERING
---------------------------------

(R §§ 12, 17, 18, B 3.2.1 og 3.2.3, HI 5)

5.1 Regnskapsføring og økonomisystem
~~~~~~~~~~~~~~~~~~~~~~~~~~~~~~~~~~~~

(R § 17, B 3 og B 4, HI 5.1)

Direktøren har det overordnede ansvaret for at regnskapsarbeidet er
rasjonelt og foregår på en betryggende måte og i samsvar med de til
enhver tid gjeldende bestemmelser om regnskapsføring fastsatt av
Finansdepartementet og Kunnskapsdepartementet.

Direktøren skal sørge for at UiB har tilgang til et økonomisystem med en
funksjonalitet som ivaretar de oppgavene som institusjonen er pålagt i
henhold til økonomiregelverket og andre lover og regler. Direktøren skal
sørge for at økonomisystemet har funksjonalitet som sikrer forsvarlig
økonomistyring og har et sikkerhetsnivå som er tilpasset risiko og
vesentlighet.

Direktøren bestemmer hvordan økonomioppgavene skal organiseres og
fastsetter retningslinjer for institusjonens regnskapsarbeid.

Styret avgjør om universitetet skal forestå alle deler av
regnskapsarbeidet, eller om deler av regnskapsarbeidet skal utøves av
annen tjenesteyter godkjent av Finansdepartementet. Dersom deler av
regnskapsarbeidet skal utføres av en ekstern tjenesteyter, skal
direktøren inngå skriftlig avtale med tjenesteyteren som presiserer
hvilke funksjoner som skal utføres av institusjonen og hvilke som skal
utføres av vedkommende tjenesteyter.

Direktøren bestemmer nærmere regler for universitetets regnskapsarbeid
og har ansvaret for at regnskapsføringen foregår på en betryggende måte
og i samsvar med de til enhver tid gjeldende bestemmelser om
regnskapsføringen fastsatt av Finansdepartementet og
Kunnskapsdepartementet.

Når institusjonen planlegger å ta i bruk nye systemer eller gjøre
vesentlige endringer i eksisterende systemer, skal direktøren på et
tidlig stadium i planleggingen orientere Riksrevisjonen og konsultere
Kunnskapsdepartementet.

5.1.1 Kontoplan
^^^^^^^^^^^^^^^

(HI 5.1)

Direktøren skal fastsette kontoplan for økonomisystemet i samsvar med
Finansdepartementets retningslinjer.

Direktøren skal fastsette retningslinjer for bruk av kontoplanen i
virksomhetsregnskapet og utforme den slik at den ivaretar de krav til
rapportering som Kunnskapsdepartementet fastsetter og slik at det kan
lages rapporter som gir den informasjon som er nødvendig for styring og
kontroll av virksomheten.

5.2 Arkivering av regnskapsmateriell og regnskapsdokumentasjon
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

(B 4.4.9, B 4.4.10 - HI 5.2)

Direktøren skal sørge for at arkivering av regnskapsmateriell og
regnskapsdokumentasjon skjer på en betryggende måte i henhold til
gjeldende regelverk.

Direktøren fastsetter nærmere retningslinjer for oppbevaring og sikring
av regnskapsmateriell slik at etterkontroller kan foretas.

5.3 Rapportering til statsregnskapet
~~~~~~~~~~~~~~~~~~~~~~~~~~~~~~~~~~~~

(B 3.5 - HI 5.3 )

Direktøren er ansvarlig for UiBs rapportering til statsregnskapet og
skal fastsette retningslinjer som sikrer at det rapporteres korrekte
regnskapsbeløp til Direktoratet for økonomistyring og
Kunnskapsdepartementet i henhold til Finansdepartementets
retningslinjer.

Direktøren fastsetter nærmere regler for hvordan arbeidet med
regnskapsrapporteringen skal organiseres og utføres med hensyn til å
sikre korrekt regnskapsrapportering. Direktøren fastsetter
retningslinjer for kontrolltiltakene for regnskapsrapporteringen.

5.4 Virksomhetsregnskapet
~~~~~~~~~~~~~~~~~~~~~~~~~

(R §§ 12 og 17 – B 3.4.4 – HI 5.4)

Direktøren skal sørge for at virksomhetsregnskapet føres etter
periodiseringsprinsippet og i henhold til de anbefalte statlige
regnskapsstandarder (SRS).

Direktøren skal sende inn delårsregnskap i samsvar med
Kunnskapsdepartementets krav til oppstilling og presentasjon innen de
frister departementet fastsetter. Delårsregnskapene med tilhørende
regnskapsmateriale skal være tilgjengelig for Riksrevisjonen.

Direktøren skal avlegge årsregnskap med det innhold og i samsvar med
krav til oppstilling og presentasjon og innen den frist
Kunnskapsdepartementet fastsetter. Direktøren må påse at årsregnskapet
er fullstendig, pålitelig og gir et rettvisende bilde av universitetets
økonomiske stilling. Årsregnskapet skal undertegnes av styrets
medlemmer.

Årsregnskapet og det tilhørende regnskapsmateriale skal legges frem for
revisjon innen den frist Riksrevisjonen fastsetter

Direktøren skal holde styret orientert hvert tertial om virksomhetens
stilling.

Direktøren skal informere styret om vesentlige avvik i forhold til
tildelingsbrev eller planlagt forbruk straks direktør får kjennskap til
slike avvik.

5.5 Årsrapport og delårsrapporter (tertialrapporter)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

(R § 9, B 1.5.1, HI 5.5)

Direktøren skal sende inn årsrapport og delårsrapporter til den instans,
med det innhold og innen de frister som Kunnskapsdepartementet
fastsetter. Årsrapporten skal undertegnes av styrets medlemmer.

:ref:`Tilbake <innhold>`

6 KONTROLL OG RESULTATOPPFØLGING
--------------------------------

6.1 Resultatoppfølging og evaluering
~~~~~~~~~~~~~~~~~~~~~~~~~~~~~~~~~~~~

(R §§ 9 og 16 – B 2.2 og 2.6 – HI 6.1)

Direktøren har ansvaret for at universitetet oppfyller de mål og
resultatkrav som er fastsatt i tildelingsbrevet. Direktøren skal
informere departementet om vesentlige avvik i forhold til
tildelingsbrevet eller planlagt forbruk straks direktøren får kjennskap
til slike avvik.

Direktøren skal sørge for at det gjennomføres evalueringer for å få
informasjon om effektivitet, måloppnåelse og resultater ved
institusjonen. Styret tar, etter forslag fra direktøren, stilling til
frekvens og omfang ut fra risiko og vesentlighet.

Direktøren fastsetter nærmere rutiner for gjennomføring.

6.2 Intern kontroll
~~~~~~~~~~~~~~~~~~~

(R § 14 - B 1.2, B 2.2, B 2.4, - HI 6.2)

Direktøren har ansvaret for at universitetet har effektive og
hensiktsmessige styrings- og kontroll

systemer slik at fastsatte mål og resultatkrav kan følges opp,
ressursbruken er effektiv og at universitetet drives i samsvar med
gjeldende kover og regler.

Direktøren skal etablere intern kontroll og fastsette rutiner som sikrer
at tilfredsstillende internkontroll er innebygd i hele universitetets
interne styring.

Direktøren skal fastsette retningslinjer og rutiner som sikrer at
fakultetene, grunnenhetene og de administrative avdelingene med
budsjettdisponeringsmyndighet slik at forbruket på deres ansvarsområde
er i samsvar med forutsetningene i disponeringsbrev og at bestillinger
og andre forpliktelser har dekning i midler enheten har til rådighet.

:ref:`Tilbake <innhold>`

7 FORVALTNING AV VERDIPAPIRER OG ANDRE EIENDELER
------------------------------------------------

7.1 Behandling av verdipost og verdipapirer
~~~~~~~~~~~~~~~~~~~~~~~~~~~~~~~~~~~~~~~~~~~

(B 5.4.7, B 5.4.8, HI 7.1)

Direktøren skal sørge for forsvarlig behandling av verdipost, sjekker og
andre betalingsmidler, og fastsetter retningslinjer og rutiner for
dette.

7.2 Forvaltning av eiendeler
~~~~~~~~~~~~~~~~~~~~~~~~~~~~

(R § 14 - B 5.3.7, HI 7.2)

Direktøren skal fastsette retningslinjer som sikrer tilfredsstillende
oversikt over - og rutiner for forvaltning av universitetets eiendeler.
Direktøren skal sørge for forvaltningen av verdipapirer i form av
aksjebrev, obligasjoner mv. er lagt opp i samsvar med regelverk om
dette.

7.3 Forvaltning av eierinteresser m.v
~~~~~~~~~~~~~~~~~~~~~~~~~~~~~~~~~~~~~

(R §10, F-07-13 kapittel 4, Instruks om Riksrevisjonens virksomhet av
11. mars 2004, § 5 - HI 7.3.)

7.3.1 Generelle bestemmelser om forvaltning av eierinteresser
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Kunnskapsdepartementet har gitt UiB fullmakt til å forvalte statens
eierinteresser på vegne av departementet.

Departementets retningslinjer for hvordan styrings og kontrollmyndighet
skal utøves skal legges til grunn.

Styring, oppfølging og kontroll skal tilpasses statens eierandel,
selskapets egenart, risiko og vesentlighet. Statens eiermyndighet utøves
gjennom generalforsamling.

Styret delegerer generalforsamlingsfullmakten til rektor. Rektor har
fullmakt til å representere UiB på ordinær eller ekstraordinær
generalforsamling i de selskaper UiB har eierinteresser i.

Styret vedtar opprettelse av, eller medvirkning i, egne rettssubjekter,
herunder kapitalinnskudd samt salg av egne aksjer.

Rektor gir forslag til styremedlemmer i de selskapene UiB har
eierinteresser i. Styremedlemmer velges av generalforsamlingen.

Direktøren skal sørge for at informasjonsplikten overfor departementet
om sentrale spørsmål knyttet til selskapets virksomhet for å sikre at
statens eierinteresser forvaltes på en forsvarlig måte. Direktøren
informerer styret tilsvarende.

Direktøren skal påse at rapportering til departementet blir foretatt i
henhold til departementets retningslinjer.

7.3.2 Særskilte bestemmelser i selskaper der staten har dominerende innflytelse
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

(HI 7.3.2 )

Direktøren skal sørge for at rapportering til departementet blir
foretatt i henhold til departementets retningslinjer i selskap der
staten eier så mange aksjer at de representerer 50 % eller mer av
stemmene, eller hvor staten på grunn av eierposisjon eller ved kontroll
av selskapsinteresser mv, har dominerende innflytelse.

7.4 Statlige fond
~~~~~~~~~~~~~~~~~

(B 3.6, HI 7.4)

Direktøren skal sørge for at forvaltning og rapportering av statlige
fond er innrettet i samsvar med gjeldende regelverk.

7.5 Forvaltning av finansielle eiendeler og midler
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

(UHL § 9-2 nr 2, B 3.7, HI 7.5)

Direktøren skal fastsette regler for forvaltning av finansielle
eiendeler og midler i samsvar med bestemmelser Kunnskapsdepartementet
fastsetter.

:ref:`Tilbake <innhold>`

8 EKSTERNT FINANSIERT AKTIVITET
-------------------------------

(Rundskriv F-07-13, HI 8)

Direktøren skal fastsette retningslinjer for den eksternt finansierte
aktiviteter ved universitetet.

Direktøren skal påse at alle direkte og indirekte kostnader i
forbindelse med oppdragsaktivitet blir dekket av oppdragsgiver, og at
den eksternt finansierte aktiviteten er organisert i samsvar med
Kunnskapsdepartementets reglement om statlige universiteters og
høyskolers forpliktende samarbeid og erverv av aksjer.

Direktøren skal sørge for at for at eksternt finansiert virksomhet
regnskapsføres i samsvar med Kunnskapsdepartementets retningslinjer.

Direktøren fastsetter nærmere retningslinjer og kontrolltiltak for
eksternt finansiert virksomhet. Retningslinjene skal dokumentere rutiner
for saksbehandling og myndighetsforhold i forbindelse med godkjenning av
oppdrag, inngåelse av kontrakter, beregning av dekningsbidrag, faglig og
økonomisk oppfølgning av prosjekter, prosjektrapportering mm.

:ref:`Tilbake <innhold>`

9 SAMARBEID MED STIFTELSER OG SELSKAP
-------------------------------------

(Rundskriv F-07-13 kapittel 3, HI 9)

Direktøren skal påse at samarbeidet med stiftelser eller selskap er
organisert i samsvar med de retningslinjer Kunnskapsdepartementet
fastsetter.

:ref:`Tilbake <innhold>`

10 ANDRE FORHOLD
----------------

10.1 Erstatningsansvar
~~~~~~~~~~~~~~~~~~~~~~

(HI 10.1)

Styret kan inngå forlik eller innrømme erstatningsansvar og utbetale
erstatning etter særskilt fullmakt fra Kunnskapsdepartementet.
Fullmakten gjelder de saker der institusjonen selv skal dekke beløpet
innenfor egne budsjettrammer. I saker som gjelder erstatning over det
angitte nivået skal saken forelegges Kunnskapsdepartementet til
avgjørelse.

Styret delegerer denne fullmakten til rektor.

Direktøren fastsetter nærmere rutiner for erstatningsansvar og
påtalebegjæring.

10.2 Påtalebegjæring
~~~~~~~~~~~~~~~~~~~~

(HI 10.2)

Styret kan etter fullmakt fra Kunnskapsdepartementet begjære påtale i
saker som gjelder økonomisk misligheter ved universitetet.

Styret delegerer denne fullmakten til rektor, som ikke kan delegere den
videre.

:ref:`Tilbake <innhold>`

+-------------------------+--------------------------------------+---------------+
| Dato                    | Kommentar                            | Lagt inn av   |
+=========================+======================================+===============+
| 04. mars 2015 13:03:34  | Nye hovedregler vedtatt februar 2015 | Anita Vigstad |
+-------------------------+--------------------------------------+---------------+
| 03. mars 2015 16:01:26  | Endring i formatering                | Anita Vigstad |
+-------------------------+--------------------------------------+---------------+
| 08. april 2011 13:16:33 | Endring i formatering                | Anita Vigstad |
+-------------------------+--------------------------------------+---------------+
