Etiske retningslinjer for innkjøp og leverandørkontakt ved UiB
--------------------------------------------------------------

Vedtatt av universitetsstyret 11.09.2025, jf. sak nr. 2025/9908


UiBs etiske retningslinjer for innkjøp og leverandørkontakt gjelder
for alle ansatte ved alle former for innkjøp og leverandørkontakt, 
både innenfor og utenfor rammeavtale.

Ansatte som har spørsmål til retningslinjene bes kontakte nærmeste
leder.

1. Forventninger til den enkelte ansatte ved innkjøp og leverandørkontakt
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Retningslinjene skal bidra til at ansatte opptrer med høy etisk integritet
og høy moral i tråd med UiBs verdier. De etiske retningslinjene er ment å
være generelle rettesnorer, men de krever også en bevisstgjøring og refleksjon
fra den enkelte ansatte. Det forventes at spesielt ledere i særlig grad er
aktsomme og fremstår som gode eksempler for sine ansatte, samt tar ansvar for 
å gjøre retningslinjene kjent i virksomheten sin.


2. Bruk av avtaler 
~~~~~~~~~~~~~~~~~~

Der det foreligger en avtale skal denne benyttes, dersom innkjøpsbehovet kan
dekkes ved bruk av avtalen.

UiBs avtaler skal ikke benyttes til privat bruk.

3. Sirkulære
~~~~~~~~~~~~

Ansatte skal vurdere behovet før innkjøp og undersøke om ombruk eller
gjenbruk er et realistisk alternativ til å kjøpe nytt.


4. Riktig bruk av offentlige midler
~~~~~~~~~~~~~~~~~~~~~~~~~~~~~~~~~~~

Ansatte skal unngå kjøp som ikke dekker behovet til UiB og på denne måten
forhindrer UiBs verdiskapning. Ansatte skal følge de etablerte rutiner og 
systemer for innkjøp, som sørger for gode kontrollrutiner for bestilling, 
fakturering, oppfølging og resultatrapportering. Slik klarer vi å opprettholde
samfunnets tillit til at UiB bruker offentlige midler på en riktig måte.

5. Mottak av gaver og andre ytelser
~~~~~~~~~~~~~~~~~~~~~~~~~~~~~~~~~~~

Ansatte skal følge reglene i staten og ved UiB for mottak av `gaver og andre
fordeler <https://regler.app.uib.no/regler/Del-3-Personal-og-HMS/3.1-Personalforvaltning/3.1.8-Gaver-og-andre-fordeler/Regler-om-gaver-og-andre-fordeler-for-ansatte-ved-UiB/#regler-om-gaver-og-andre-fordeler-for-ansatte-ved-uib>`__. 
Det skal vises særlig aktsomhet ved gaver og andre fordeler
som tilbys i kontakt med leverandører.

6. Forretningsomgang, reiser og sosialt samvær
~~~~~~~~~~~~~~~~~~~~~~~~~~~~~~~~~~~~~~~~~~~~~~

Ansatte må utvise aktsomhet ved forretningsomgang og sosialt samvær med
leverandører og følge `UiBs regler for forretningsomgang og reiser i tjenesten
(regler om gaver og andre fordeler) <https://regler.app.uib.no/regler/Del-3-Personal-og-HMS/3.1-Personalforvaltning/3.1.8-Gaver-og-andre-fordeler/Regler-om-gaver-og-andre-fordeler-for-ansatte-ved-UiB/#regler-om-gaver-og-andre-fordeler-for-ansatte-ved-uib>`__. 

7. Misbruk av informasjon
~~~~~~~~~~~~~~~~~~~~~~~~~
Fortrolige opplysninger som mottas i forbindelse med tjenesteforhold skal 
respekteres og ikke brukes til personlig vinning. Informasjon som er mottatt
fra markedet om tilbud og tilbydere skal behandles konfidensielt og ikke 
misbrukes for eksempel overfor konkurrerende tilbydere. Taushetsplikten gjelder
også etter at vedkommende er sluttet i jobben.

+-------------------------+-------------------------+---------------+
| Dato                    | Kommentar               | Lagt inn av   |
+=========================+=========================+===============+
| 18.september 2025       |  Nye retningslinjer     | Mona Viksøy   |
+-------------------------+-------------------------+---------------+