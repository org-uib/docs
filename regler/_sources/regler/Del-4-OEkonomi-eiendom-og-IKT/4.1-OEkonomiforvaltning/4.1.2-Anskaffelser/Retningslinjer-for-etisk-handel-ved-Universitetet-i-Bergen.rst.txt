Retningslinjer for etisk handel ved Universitetet i Bergen
----------------------------------------------------------

UTGÅTT - Erstattet av `UiBs prinsipper for bærekraftig anskaffelsespraksis
<https://regler.app.uib.no/regler/Del-4-OEkonomi-eiendom-og-IKT/4.1-OEkonomiforvaltning/4.1.2-Anskaffelser/UiBs-prinsipper-for-b%C3%A6rekraftig-anskaffelsespraksis>`__


Innledning
~~~~~~~~~~

Universitetet i Bergen arbeider for å fremme gode arbeids- og
miljøforhold i våre leverandørkjeder. Dette ønsker vi å gjøre i nært
samarbeid med leverandører og samarbeidspartnere. For å tydeliggjøre hva
som forventes av leverandører, er det utarbeidet retningslinjer for
etisk handel. som dekker grunnleggende krav til menneskerettigheter,
arbeidstakerrettigheter og miljø.

UiB er medlem i Initiativ for etisk handel (IEH), en medlemsorganisasjon
for organisasjoner, private og offentlige virksomheter, og en pådriver
og et ressurssenter for etisk handel. UiB rapporterer til IEH om
progresjon i arbeidet med etisk handel, rapporten er offentlig
tilgjengelig.

Prinsipper
~~~~~~~~~~

UiB har som målsetning at alle leverandører skal levere varer og
tjenester til UiB som er produsert i overensstemmelse med
retningslinjene. UiB vil etter jevnlig gjennomgang av egen portefølje,
stille vilkår i samsvar med retningslinjene til leverandører på spesielt
risikofylte områder. Leverandørene skal videreformidle og følge opp
retningslinjene hos sine underleverandører.

På oppfordring fra UiB må leverandøren kunne dokumentere at
retningslinjene etterleves. Det kan gjøres ved egenerklæring,
oppfølgingssamtaler med UiB og/eller kartlegging av arbeidsforholdene på
produksjonssted. Dersom UiB ønsker å kartlegge en underleverandør,
plikter leverandøren å oppgi navn og kontaktopplysninger på denne.

Ved brudd på de etiske retningslinjene vil UiB i samarbeid med
leverandør lage en plan for utbedring av manglene. Utbedring skal skje
innen rimelig tid. Heving av kontrakt vil kun forekomme dersom
leverandør, etter gjentagende henvendelser, ikke viser vilje til å rette
opp i forholdene.

Sosiale og miljømessige standarder vil bli tillagt vekt ved valg av
leverandører innenfor relevante områder.

UiB ønsker å unngå handel med leverandører som gjennom sin virksomhet
har svært høy risiko for å medvirke til alvorlige krenkelser av
individers rettigheter i krig eller konfliktsituasjoner, jf.
Genéve-konvensjonene og FN-resolusjoner. Universitetet vil vurdere krav
til leverandørene innenfor dette feltet når det er relevant.

Krav til egen virksomhet
~~~~~~~~~~~~~~~~~~~~~~~~

UiB vil kontinuerlig arbeide for å forbedre egen policy og praksis som
kan bidra til at leverandørene etterfølger våre retningslinjer for etisk
handel. UiB, inkludert alle ansatte, skal aldri tilby eller motta
ulovlige eller urettmessige pengegaver eller andre godtgjørelser for å
oppnå forretningsmessige eller private fordeler for egen del eller
fordeler for kunder, agenter eller leverandører.

UiB og UiBs leverandører skal unngå handelspartnere som har aktiviteter
i land som er pålagt handelsboikott av FN og/eller norske myndigheter.

Krav til forhold i leverandørkjeden
~~~~~~~~~~~~~~~~~~~~~~~~~~~~~~~~~~~

IEHs retningslinjer for etisk handel er basert på internasjonalt
anerkjente FN- og ILO-konvensjoner og angir minimums- og ikke
maksimumsstandarder. Lovgivningen på produksjonsstedet skal respekteres.
Der hvor nasjonale lover og reguleringer dekker samme tema som disse
retningslinjene, skal den høyeste standarden gjelde.

*1. Tvangsarbeid/slavearbeid (ILO konvensjon nr. 29 og 105)*

1.1. Det skal ikke forekomme noen form for tvangsarbeid, slavearbeid
eller ufrivillig arbeid.

1.2. Arbeidere skal ikke måtte levere depositum eller identitetspapirer
til arbeidsgiver og skal fritt kunne avslutte arbeidsforholdet med
rimelig oppsigelsestid.

*2. Fagorganisering og kollektive forhandlinger (ILO konvensjon nr. 87,
98, 135 og 154)*

2.1. Arbeidere skal uten unntak ha rett til å slutte seg til eller
etablere fagforeninger etter eget ønske, og til å forhandle kollektivt.
Arbeidsgiver skal ikke blande seg inn i, hindre eller motarbeide
fagorganisering eller kollektive forhandlinger.

2.2. Fagforeningsrepresentanter skal ikke diskrimineres eller hindres i
å utføre sitt fagforeningsarbeid.

2.3. Dersom retten til fri organisering og/eller kollektive
forhandlinger er begrenset ved lov, skal arbeidsgiveren legge til rette
for, og ikke hindre alternative mekanismer for fri og uavhengig
organisering og forhandling.

*3. Barnearbeid*

(FNs konvensjon om barnets rettigheter, ILO konvensjon nr. 138, 182 og
79, ILO anbefaling nr. 146)

3.1. Minstealder for arbeidere skal ikke være mindre enn 15 år og i tråd
med

i) nasjonal minstealder for ansettelse, eller;

ii) minstealder for obligatorisk skolegang, med høyeste alder som
gjeldende. Dersom lokal minstealder er satt til 14 år i tråd med
unntaket i ILO konvensjon 138, kan dette aksepteres.

3.2. Nyrekruttering av barnearbeidere i strid med ovennevnte minstealder
skal ikke finne sted.

3.3. Barn under 18 år skal ikke utføre arbeid som er til skade for deres
helse, sikkerhet eller moral, inkludert nattarbeid.

3.4. Det skal etableres handlingsplaner for snarlig utfasing av
barnearbeid som er i strid med ILO-konvensjonene 138 og 182.
Handlingsplanene skal dokumenteres og kommuniseres til relevant
personale og andre interessenter. Det skal legges til rette for
støtteordninger hvor barn gis mulighet til utdanning inntil barnet ikke
lenger er i skolepliktig alder.

*4. Diskriminering*

(ILO konvensjon nr. 100 og 111 og FNs Kvinnediskrimineringskonvensjon)

4.1. Det skal ikke forekomme diskriminering når det gjelder ansettelse,
avlønning, opplæring, forfremmelse, oppsigelse eller pensjonering basert
på etnisk tilhørighet, religion, alder, uførhet, kjønn, sivil status,
seksuell legning, fagforeningsarbeid eller politisk tilhørighet.

4.2. Det skal etableres vern mot seksuelt påtrengende, truende,
fornærmende eller utnyttende adferd og mot diskriminering eller
oppsigelse på usaklig grunnlag, f. eks ekteskap, graviditet,
foreldrestand eller status som HIV-smittet.

*5. Brutal behandling*

5.1. Fysisk mishandling eller avstraffelse, eller trussel om fysisk
mishandling er forbudt. Det samme gjelder seksuelt eller annet misbruk
og andre former for ydmykelser.

*6. Helse, miljø og sikkerhet (ILO konvensjon nr. 155 og anbefaling nr.
164)*

6.1. Det skal arbeides for å sikre arbeidere et sikkert og sunt
arbeidsmiljø. Farlige kjemikalier og andre stoffer skal håndteres
forsvarlig. Nødvendige tiltak skal iverksettes for å forhindre og
minimere ulykker og helseskader som resultat av, eller relatert til,
forhold på arbeidsplassen.

6.2. Arbeidere skal ha jevnlig og dokumentert opplæring i helse og
sikkerhet. Helse- og sikkerhetsopplæring skal gjentas for nyansatte og
omplasserte arbeidere.

6.3. Arbeidere skal ha tilgang til rene sanitærfasiliteter og rent
drikkevann. Hvis relevant, skal arbeidsgiver også besørge tilgang til
fasiliteter for trygg oppbevaring av mat.

6.4. Hvis arbeidsgiver tilbyr losji, skal dette være rent, sikkert,
tilstrekkelig ventilert og med tilgang til rene sanitærfasiliteter og
rent drikkevann.

*7. Lønn (ILO konvensjon nr. 131)*

7.1. Lønn til arbeidere for en normal arbeidsuke skal minst være i tråd
med nasjonale minstelønnsbestemmelser eller bransjestandard, den høyeste
gjelder. Lønn skal alltid være tilstrekkelig til å dekke grunnleggende
behov, inkludert noe sparing.

7.2. Lønnsforhold og utbetaling av lønn skal være skriftlig avtalefestet
før arbeidet påbegynnes. Avtalen skal være forståelig for arbeideren.

7.3. Fratrekk i lønn som disiplinærreaksjon tillates ikke.

*8. Arbeidstid (ILO konvensjon nr. 1 og 14)*

8.1. Arbeidstiden skal være i tråd med nasjonale lover eller
bransjestandard, og ikke overstige arbeidstid i samsvar med gjeldende
internasjonale konvensjoner. Normal arbeidstid per uke skal vanligvis
ikke overstige 48 timer.

8.2. Arbeidere skal ha minst én fridag per 7 dager.

8.3. Overtid skal være begrenset og frivillig. Anbefalt maksimum overtid
er 12 timer per uke, dvs. samlet arbeidstid på 60 timer per uke. Unntak
fra dette kan aksepteres dersom det er regulert av en kollektiv avtale
eller nasjonal lov.

8.4. Arbeidere skal alltid ha overtidstillegg ved arbeidstidstid over
normal arbeidstid (se punkt 8.1 over), minimum i tråd med gjeldende
lover.

*9. Regulære ansettelser*

9.1. Forpliktelser overfor arbeidere, i tråd med internasjonale
konvensjoner, nasjonale lover og regler om regulære ansettelser skal
ikke omgås gjennom bruk av korttidsengasjementer (som bruk av
kontraktsarbeidere, løsarbeidere og dagarbeidere), underkontraktører
eller andre arbeidsrelasjoner.

9.2. Alle arbeidere har krav på arbeidskontrakt på et språk de forstår.

9.3. Lærlingeprogram skal være klart definert med hensyn til varighet og
innhold.

*10. Marginaliserte befolkningsgrupper*

10.1. Produksjon og bruk av naturressurser skal ikke bidra til å
ødelegge ressurs- og inntektsgrunnlag for marginaliserte
befolkningsgrupper, for eksempel ved å beslaglegge store landarealer,
uforsvarlig bruk av vann eller andre naturressurser som
befolkningsgruppene er avhengig av.

*11. Miljø*

11.1. Tiltak for å redusere negative effekter på helse og miljø i hele
verdikjeden skal gjennomføres gjennom minimering av utslipp, fremme
effektiv og bærekraftig ressursbruk, inkludert energi og vann og
minimering av drivhusgassutslipp i produksjon og transport. Lokalmiljøet
på produksjonsstedet skal ikke bli drevet rovdrift på eller skadet av
forurensning.

11.2. Nasjonal og internasjonal miljølovgivning og -reguleringer skal
overholdes og relevante utslippstillatelser skal innhentes.

*12. Korrupsjon*

12.1. Alle former for bestikkelser, er uakseptabelt, så som bruken av
alternative kanaler for å sikre illegitime private eller
arbeidsrelaterte fordeler til kunder, agenter, kontraktører,
leverandører eller deres tilsatte samt offentlige tjenestemenn/-kvinner.

*13. Ledelsessystem hos leverandører*

Ledelsessystem er sentralt for implementering av etiske retningslinjer.
UiB understreker viktigheten av at leverandør har systemer som støtter
implementeringen av disse. Forventningene er tydeliggjort ved at:

-  Leverandøren bør utpeke en ansvarlig, sentralt i organisasjonen, for
   implementering av de etiske retningslinjene i egen virksomhet
-  Leverandøren skal gjøre retningslinjene kjent i alle relevante deler
   av sin organisasjon
-  Leverandøren skal innhente samtykke fra UiB før produksjon eller
   deler av produksjon settes ut til en underleverandør/kontraktør der
   dette ikke er avtalt på forhånd
-  Leverandøren skal kunne gjøre rede for hvor varer som er bestilt av
   UiB blir produsert.

+-------------------------+-------------------------+---------------+
| Dato                    | Kommentar               | Lagt inn av   |
+=========================+=========================+===============+
| 08. februar 2013        | Overskrift lagt til     | Anita Vigstad |
| 11:52:32                |                         |               |
+-------------------------+-------------------------+---------------+
| 08. februar 2013        | Retningslinjer for      | Anita Vigstad |
| 11:36:21                | etisk handel ved        |               |
|                         | Universitetet i Bergen  |               |
|                         | lagt inn                |               |
+-------------------------+-------------------------+---------------+
