Retningslinje for forvaltning av statens eierinteresser i aksjeselskaper ved Universitetet i Bergen
---------------------------------------------------------------------------------------------------

Vedtatt av Universitetsstyret 11.02.2016, sist endret 8.5.2025

1. Rammeverk for UiBs eierskap i aksjeselskap
~~~~~~~~~~~~~~~~~~~~~~~~~~~~~~~~~~~~~~~~~~~~~

UiBs interne retningslinjer for eierstyring og forvaltning av statens 
eierinteresser, er basert på følgende lover, reglement og retningslinjer.

1.1 Statlige lover, regelverk og retningslinjer
^^^^^^^^^^^^^^^^^^^^^^^^^^^^^^^^^^^^^^^^^^^^^^^

-  Lov om aksjeselskaper av 13.06.1997 (Aksjeloven)
-  Reglement for økonomistyring i staten (Fastsatt 12.12.2003 med
   endringer, senest 20.12.2022)
-  Universitets- og høyskoleloven av 1. april 2005 (endringer vedtatt 31/5-2024)
-  Reglement om statlige universiteters og høyskolers forpliktende samarbeid og
   erverv av aksjer (rundskriv F-07-13, fastsatt av Kunnskapsdepartementet med
   virkning fra 01.09.2013)
-  Meld. St. 6 (2022-2023): Et grønnere og mer aktivt statlig eierskap. Statens
   direkte eierskap i selskaper)
-  Lov om endringer i foretakslovgivningen mm (kjønnssammensetning i styret) 
   (fastsatt 20.12.2023)
-  Årlig tildelingsbrev fra Kunnskapsdepartementet

1.2 Internt regelverk for økonomiforvaltningen ved UiB
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

-  Hovedregler for økonomiforvaltningen ved UiB (fastsatt av Universitetsstyret
   12.02.2015)
-  Mål for eierstyring (fastsatt av Universitetsstyret 28.11.2024)
-  Styreinstruks og instruks for daglig ledelse ved UIB (fastsatt av 
   Universitetsstyret 13.02.2025)

2. Intern retningslinje for forvaltning av statens eierinteresser i aksjeselskaper ved UiB
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Den interne retningslinjen må ses i sammenheng med UiBs Mål for eierstyring og angir mer 
detaljert hvordan UiB skal forvalte eierskapet i overensstemmelse med gjeldende rammeverk
og allment anerkjente eierstyringsprinsipper og -standarder. Retningslinjen bygger i stor
grad på Kunnskapsdepartementets reglement om statlige universiteters og høyskolers forpliktende
samarbeid og erverv av aksjer, og særskilte retningslinjer for forvaltningen av statens 
eierinteresser i aksjeselskaper `Rundskriv F-07-13. <https://www.regjeringen.no/globalassets/upload/kd/rundskriv/2013/rundskriv_f_07_13.pdf>`__             
Retningslinjen må også ses i sammenheng med Styreinstruks og instruks for daglig ledelse som
ble vedtatt av universitetsstyret 13. Februar 2025.


2.1 Myndighet, ansvar og oppgaver
^^^^^^^^^^^^^^^^^^^^^^^^^^^^^^^^^

Universitetsstyret har det overordnede ansvaret for UiBs eierskap i aksjeselskap. Alle
beslutninger truffet av andre enn styret, skal treffes etter delegasjon fra styret og på 
styrets ansvar.

Universitetsstyret har ansvar for at UiBs utøvelse av eierskap skjer i henhold til
Kunnskapsdepartementets særskilte retningslinjer for forvaltning av statens eierinteresser
i aksjeselskaper.

Universitetsstyret skal:

-  på grunnlag av særskilt fullmakt fra Kunnskapsdepartementet, fatte vedtak om opprettelse 
   av aksjeselskap eller kjøp av aksjer
-  fastsette institusjonsspesifikke retningslinjer for hvordan statens aksjer skal forvaltes
-  fastsette resultatmål for UiBs eierskap
-  beslutte om UiB skal utarbeide egne eierskapsstrategier for enkeltselskaper
-  årlig forelegges en oppdatert oversikt over aksjeselskap der UiB forvalter aksjer på vegne
   av staten
-  gjøre periodiske evalueringer av UiBs samlede eierportefølje
-  fatte vedtak om salg av aksjer


Rektor har fått delegert fullmakt fra Universitetsstyret til, i samråd med Universitetsdirektør, å:

-  representere UiB på generalforsamlinger
-  nominere kandidater til selskapenes styrer eller valgkomiteer

Universitetsdirektøren er iht. styringsinstruksen ansvarlig for institusjonens utøvelse av eierskap 
i de selskapene hvor universitetet representerer staten. Universitetsdirektøren skal se til at eierskap
utøves i tråd med retningslinjer gitt for status eierskap, at eierskapet er i tråd med universitetets 
akademiske kjerneverdier, institusjonens formål og etiske standard.

2.2 Etablering av eierskap
^^^^^^^^^^^^^^^^^^^^^^^^^^
UiB er gjennom særskilt fullmakt fra Kunnskapsdepartementet, gitt myndighet til å organisere 
virksomhet som egne rettssubjekt og skaffe seg eierposisjon i andre selskaper. Vedtak om 
opprettelse eller eierskap i aksjeselskaper skal besluttes av Universitetsstyret. Dette gjelder
også utvidelse av aksjekapital/endring av eierandel i eksisterende aksjeselskaper.

Hvis UiB ønsker å opprette eller delta i eiendoms- eller infrastrukturselskaper som reelt har
en støttefunksjon for UiBs oppgaver, må det søkes om tillatelse til dette fra Kunnskapsdepartementet.
UiBs forpliktelser overfor et slikt selskap skal dekkes innenfor UiBs økonomisk ressurser.

Finansielle plasseringer i eiendom, aksjeselskap eller annen virksomhet med det formå å sikre UiBs 
økonomiske fortjeneste, anses ikke å ha faglig interesse. Dette gjelder selv om fortjenesten kan
brukes til å styrke den faglige aktiviteten ved UiB.


Kapitalinnskudd skal som hovedregel dekkes av UiBs virksomhetskapital. Unntaksvis kan det søkes om 
bevilgning fra Kunnskapsdepartementet for å dekke kapitalinnskuddet. Det er ikke adgang til å benytte
tingsinnskudd.

Eventuelle eierposisjoner skal framgå av UiBs virksomhetsregnskap.

Når UiB organiserer aktivitet i egne rettssubjekt, skal det brukes aksjeselskap som organisasjonsform.
Dersom UiB i fellesskap med andre statsinstitusjoner oppretter et selskap, eller kjøper aksjer i 
selskap der staten eier aksjer, skal det inngås avtale om hvilken statsinstitusjon som skal ivareta statens eierskap.


2.3 Utøvelse av eierskapet
^^^^^^^^^^^^^^^^^^^^^^^^^^

Kunnskapsdepartementet har gitt universitetet myndighet til å forvalte statens eierinteresser på vegne
av departementet. Universitetsstyret er ansvarlig for at utøvelse av eierskap skjer i henhold til 
departementets særskilte retningslinjer for forvaltning av statens eierinteresser i aksjeselskaper.
Som aksjeeier skal UiB forvalte statens eierskap i samsvar med alminnelige forvaltningsrettslige 
regler og innenfor Stortingets forutsetninger og vedtak.

Eierrollen skal utøves i samsvar med aksjelovens bestemmelser og selskapenes vedtekter. Aksjelovens
ansvars- og rollefordeling mellom aksjonærer, styre og daglig leder skal ligge til grunn for UiBs 
eierutøvelse.

UiB skal være en aktiv eier og gjennom sin eierutøvelse bidra til å nå målene som er satt for 
selskapene og for universitetets eierskap.

UiB skal ha dialog med medeiere i selskapene når det er relevant.

Styring, oppfølging og kontroll skal tilpasses UiBs eierandel i selskapet, selskapets egenart,
risiko og vesentlighet.

Deltakelse i selskapenes generalforsamlinger
''''''''''''''''''''''''''''''''''''''''''''

Gjennom generalforsamlingen utøver aksjeeierne den øverste myndighet i selskapet. UiB skal sikre å
motta og evt. innhente relevant, oppdatert og korrekt informasjon om selskapene for å kunne vurdere
sakene som generalforsamlingen skal behandle. Dette danner grunnlag for formell utøvelse av eierrollen
i generalforsamlingen, eventuell fremlegging av saker av viktighet for UiB, oppfølging av 
stortingsforutsetninger og -vedtak, samt oppfølging av eventuelle krav til avkastning og utbytte. 
Dette danner og grunnlag for nødvendig eierdialog og deltakelse på eiermøter.

UiB har fått fullmakt fra Kunnskapsdepartementet til å innkalle til generalforsamling i heleide 
aksjeselskaper. Generalforsamling skal avholdes innen 31.mai hvert år hvis ikke annet særskilt er 
besluttet av overordnet myndighet.

Universitetsstyret har delegert generalforsamlingsfullmakten til Rektor.

Fullmakten kan delegeres videre, men ikke til ansatte ved UiB som har styreverv i det aktuelle selskapet.

Universitetsstyret har delegert fullmakt til å delta i eiermøter og eierdialog til Rektor.

Oppnevning av styremedlemmer og oppfølging av styret
''''''''''''''''''''''''''''''''''''''''''''''''''''

Eierrollen innebærer å sikre at styresammensetningen i det enkelte selskap er hensiktsmessig i forhold
til selskapets formål og eierskap.

Universitetsstyret har delegert oppnevningsmyndigheten til Rektor. Ved fratreden før oppnevningsperioden
er ute, foretas ny oppnevning på samme måte.

Eierrollen innebærer å føre kontroll med at selskapets styre i sitt virke sikrer at selskapet utvikler
seg og driver i samsvar med eiernes forutsetninger, slik disse er kommet til uttrykk gjennom vedtak i
generalforsamlingen og i selskapets vedtekter.

Universitetet legger vekt på at styresammensetningen skal være kjennetegnet av kompetanse, kapasitet og
mangfold ut fra det enkelte selskaps egenart. I tillegg skal styret i selskapet være sammensatt for å 
sikre at det har best mulig administrativ, økonomisk og organisasjonsmessig innsikt.

For å forebygge rollekonflikt og ivareta hensynet til habilitet, skal det ved nominasjon av ansatte ved
UiB til styreverv alltid vurderes hvilke konsekvenser rollen vil få for utførelsen av ordinære oppgaver ved
UiB.

Det skal gis nødvendig opplæring av de aktuelle personene som UiB oppnevner til styreverv i aksjeselskaper.

Rektor og universitetsdirektør skal ikke oppnevnes som styremedlemmer i aksjeselskaper.

UiB skal følge statens prinsipper for styrehonorering.

UiB følger forvaltningslovens bestemmelser for vurdering av habilitet. Dette innebære bla. at:

-  Når en ansatt ved UiB er styremedlem, daglig leder eller har en annen formell rolle i et aksjeselskap, 
   anses vedkommende ikke som inhabil i saker ved UiB som vedrører selskapet, som følge av denne rollekombinasjonen,
   jfr. Unntaksbestemmelsene i forvaltningslovens § 6, fjerde ledd, bokstav e nr. 2 andre setning, og fjerde ledd.
-  For å ivareta unntak som følger av forvaltningsloven §6, fjerde ledd, kan en ansatt likevel være inhabil
   etter en konkret vurdering av vedkommende sin tilknytning til den enkelte sak.
-  Ved inhabilitet skal vedkommende ikke forberede grunnlaget for, eller delta i avgjørelse, i den interne 
   behandlingen ved UiB av den konkrete saken knyttet til aksjeselskapet.

Styremedlemmer oppnevnt av UiB informerer Universitetsdirektøren om forhold som vil kunne få betydning for UiB 
sin egen virksomhet, med de begrensninger som gjelder etter lovpålagt taushetsplikt.

Eierdialog med selskapene
'''''''''''''''''''''''''

UiB skal ha regelmessig eierdialog med selskapene. Dette er presisert i styresak 89/24 Mål for eierstyring.

Formålet er utveksling av informasjon om måloppnåelse og andre forhold av betydning, men UiB gir ikke 
instrukser eller pålegg til selskapene gjennom eierdialogen. UiBs styring, oppfølging og kontroll av 
selskapene skal tilpasses UiBs eierandel, selskapets egenart, risiko og vesentlighet.


Eierdialog med selskapene
'''''''''''''''''''''''''
Universitetsstyret har fastsatt overordnet mål kriterier for eierskap i `styresak 89/24 Mål for 
eierstyring <https://ekstern.filer.uib.no/ledelse/universitetsstyret/2024/2024-11-28/S_89-24M%C3%A5l-%20for-eierstyring.pdf>`__

Basert på selskapenes rapportering og eierdialog skal UiB skal UiB foreta dokumenterte vurderinger av selskapenes
oppnådde resultater, drift og økonomi i forhold til mål som er satt for selskapene og sikre at prinsippene for god
eierstyring i staten er ivaretatt.

UiB skal også foreta en vurdering av selskapets ivaretakelse av samfunnsmessig ansvar og oppnåelse av sektorpolitiske mål.
Det skal foretas en selvstendig vurdering av selskapets ikke-forretningsmessige mål, slik at oppnådde resultater kan 
etterprøves for de selskapene som i sine vedtekter ikke stiller krav om økonomisk utbytte.

Vurderingene legges til grunn for årlig rapportering til Universitetsstyret.

2.4 Rapportering
^^^^^^^^^^^^^^^^

Universitetsstyret skal årlig bli orientert om UiBs eierinteresser i form av en oversikt over aksjeselskap som eies
helt eller delvis av staten, og der universitetet har fått fullmakt til å forvalte aksjer på vegne av staten. Av 
oversikten skal framgå:

-  selskapets aksjekapital
-  statens eierandel i selskapet
-  en kortfattet oversikt over selskapets formål og virksomhet
-  andre forhold av betydning

   -  økonomiske forhold knyttet til driften, økonomiske og andre mål som selskapene styrer etter og om spesielle utfordringer

Eventuelle eierposisjoner skal framgå av UiBs virksomhetsregnskap.

For de selskapene der UiB eier 100% og for selskaper som har 100% statlig eierskap, men der eierskapet forvaltes av UiB, 
skal innkallinger til ordinære og ekstraordinære generalforsamlinger sendes til Riksrevisjonen og Kunnskapsdepartementet. 
Riksrevisjonen og Kunnskapsdepartementet har rett til å være tilstede i disse generalforsamlingene.

2.5 Salg av aksjer
^^^^^^^^^^^^^^^^^^

Salg av aksjer skal skje etter forretningsmessige prinsipper. Salg av aksjer skal behandles som eksterne inntekter og kan
benyttes til institusjonens drift, men også til kapitalinnskudd. Resultatet av aksjesalg, hvor aksjer er finansiert over
UiBs virksomhetskapital, vil inngå i UiBs virksomhetskapital.

Vedtak om salg av aksjer skal fattes av Universitetsstyret.

+-------------------------+-------------------------+---------------+
| Dato                    | Kommentar               | Lagt inn av   |
+=========================+=========================+===============+
| 10. juli 2025           | Revidert retningslinje  | Mona Viksøy   |
+-------------------------+-------------------------+---------------+
| 15. oktober 2019        | Endrig under pkt 2.1,   | Mona Viksøy   |
| 11:17:16                | 2.3.fjerning av tekst.  |               |
+-------------------------+-------------------------+---------------+
| 04. april 2016 10:49:39 | Nye retningslinjer lagt | Anita Vigstad |
|                         | inn                     |               |
+-------------------------+-------------------------+---------------+