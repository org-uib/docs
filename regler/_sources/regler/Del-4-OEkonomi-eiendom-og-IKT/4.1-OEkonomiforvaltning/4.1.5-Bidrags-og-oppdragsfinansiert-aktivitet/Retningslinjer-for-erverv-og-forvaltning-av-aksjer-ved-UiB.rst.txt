Retningslinjer for erverv og forvaltning av aksjer ved UiB
----------------------------------------------------------

**UTGÅTT** Erstattet av `Retningslinje for forvaltning av statens-eierinteresser i aksjeselskaper ved Universitetet i
Bergen <https://regler.app.uib.no/regler/Del-4-OEkonomi-eiendom-og-IKT/4.1-OEkonomiforvaltning/4.1.5-Bidrags-og-oppdragsfinansiert-aktivitet/Retningslinje-for-forvaltning-av-statens-eierinteresser-i-aksjeselskaper-ved-Universitetet-i-Bergen/>`__


Vedtatt av Universitetsstyret 11.02.2016, sist endret 29.8.2019

1. Reglement og retningslinjer
~~~~~~~~~~~~~~~~~~~~~~~~~~~~~~

UiBs interne retningslinjer for erverv og forvaltning av aksjer er
basert på følgende reglement og retningslinjer:

1.1 Overordnet reglement og retningslinjer
^^^^^^^^^^^^^^^^^^^^^^^^^^^^^^^^^^^^^^^^^^

-  Lov om aksjeselskaper (Aksjeloven, fastsatt 13.06.1997 med endringer,
   senest 01.07.2014)
-  Reglement for økonomistyring i staten (Fastsatt 12.12.2003 med
   endringer, senest 18.09.2013)
-  Reglement om statlige universiteters og høyskolers forpliktende
   samarbeid og erverv av aksjer (rundskriv F-07-13, fastsatt av
   Kunnskapsdepartementet fra 01.09.2013)
-  Retningslinjer for forvaltningen av statens eierinteresser i
   aksjeselskaper (fastsatt av Kunnskapsdepartementet fra 01.01.2008)
-  Årlig tildelingsbrev fra Kunnskapsdepartementet

1.2 UiBs interne regler og retningslinjer
^^^^^^^^^^^^^^^^^^^^^^^^^^^^^^^^^^^^^^^^^

-  Hovedregler for økonomiforvaltningen ved UiB (fastsatt av
   universitetsstyret 12.02.2015)

2. Interne rutinebeskrivelser for forvaltning av statens eierinteresser i aksjeselskaper
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Retningslinjene er først og fremst regulert gjennom
Kunnskapsdepartementets reglement om statlige universiteters og
høyskolers forpliktende samarbeid og erverv av aksjer (rundskriv
F-07-13), og særskilte retningslinjer for forvaltningen av statens
eierinteresser i aksjeselskaper.

De interne rutinebeskrivelsene er i hovedsak bygd opp rundt
hovedområdene

-  Erverv av aksjer
-  Institusjonens ansvar for utøvelse av eierskap i aksjeselskaper
-  Rapportering

2.1 Erverv av aksjer
^^^^^^^^^^^^^^^^^^^^

UiB er gjennom fullmakt fra Kunnskapsdepartementet gitt myndighet til å
organisere virksomhet som egne rettssubjekt, og skaffe seg eierposisjon
i andre selskaper. Vedtak om opprettelse eller eierskap i aksjeselskaper
skal besluttes av universitetsstyret. Dette gjelder også utvidelse av
aksjekapital /endring av eierandel i eksisterende aksjeselskaper.

Hvis UiB ønsker å opprette eller delta i eiendoms- eller
infrastrukturselskaper som reelt har en støttefunksjon for UiBs
oppgaver, må det søkes om tillatelse til dette fra
Kunnskapsdepartementet. UiBs forpliktelser overfor et slikt selskap skal
dekkes innenfor UiBs økonomiske ressurser.

Finansielle plasseringer i eiendom, aksjeselskap eller annen virksomhet
med det formål å sikre UiB økonomisk fortjeneste, anses ikke å ha faglig
interesse. Dette gjelder selv om fortjenesten kan brukes til å styrke
den faglige aktiviteten ved UiB.

Kapitalinnskudd skal som hovedregel dekkes av UiBs virksomhetskapital.
Unntaksvis kan det søkes om bevilgning fra Kunnskapsdepartementet for å
dekke kapitalinnskuddet. Det er ikke adgang til å benytte tingsinnskudd.

Eventuelle eierposisjoner skal fremgå av UiBs virksomhetsregnskap.

Når UiB organiserer aktivitet i egne rettssubjekt, skal det brukes
aksjeselskap som organisasjonsform.

Dersom UiB i fellesskap med andre statsinstitusjoner oppretter et
selskap, eller kjøper aksjer i selskap der staten eier aksjer, skal det
inngås en avtale om hvilken statsinstitusjon som skal ivareta statens
eierskap. Kunnskapsdepartementet skal ha melding om dette.

2.2 Utøvelse av eierskap
^^^^^^^^^^^^^^^^^^^^^^^^

Kunnskapsdepartementet har gitt universitetet myndighet til å forvalte
statens eierinteresser på vegne av departementet. Universitetsstyret er
ansvarlig for at utøvelse av eierskap skjer i henhold til departementets
særskilte retningslinjer for forvaltning av statens eierinteresser i
aksjeselskaper. Som aksjeeier skal UiB forvalte statens eierskap i
samsvar med alminnelige forvaltningsrettslige regler, og innenfor
Stortingets forutsetninger og vedtak. Eierrollen skal utøves i samsvar
med aksjelovens bestemmelser og selskapenes vedtekter.

Deltakelse i selskapenes generalforsamlinger
''''''''''''''''''''''''''''''''''''''''''''

UiB skal påse at universitetet mottar relevant, oppdatert og korrekt
informasjon om selskapene for å kunne vurdere sakene som
generalforsamlingen skal behandle. Dette danner grunnlag for formell
utøvelse av eierrollen i generalforsamlingen, eventuell fremlegging av
saker av viktighet for statsråden, oppfølging av stortingsforutsetninger
og -vedtak, samt oppfølging av eventuelle krav til avkastning og
utbytte.

UiB har fått fullmakt fra Kunnskapsdepartementet til å innkalle til
generalforsamling i heleide aksjeselskaper. Generalforsamling skal
avholdes innen 31.mai hvert år.

Universitetsstyret har delegert generalforsamlingsfullmakten til rektor.

Oppnevning og oppfølging av styret
''''''''''''''''''''''''''''''''''

Eierrollen innebærer å sikre at styresammensetningen er hensiktsmessig i
forhold til selskapets formål og eierskap.

Universitetet legger vekt på at styresammensetningen skal være
kjennetegnet av kompetanse, kapasitet og mangfold ut fra det enkelte
selskaps egenart. I tillegg skal styret i selskapet være sammensatt for
å sikre at det har best mulig administrativ, økonomisk og
organisasjonsmessig innsikt. Det skal være god kjønnsbalanse i styret.

Eierrollen innebærer å føre kontroll med at selskapets styre i sitt
virke sikrer at selskapet utvikler seg og driver i samsvar med eiernes
forutsetninger, slik disse er kommet til uttrykk gjennom vedtak i
generalforsamlingen og i selskapets vedtekter.

Mål- og resultatoppfølging
''''''''''''''''''''''''''

Universitetsstyret skal fastsette resultatmål for sitt eierskap. UiB
skal foreta en vurdering av selskapenes oppnådde resultater, drift og
økonomi i forhold til mål som er satt for selskapene og sikre at
prinsippene for god eierstyring i staten er ivaretatt.

UiB skal også foreta en vurdering av selskapets ivaretakelse av
samfunnsmessig ansvar og oppnåelse av sektorpolitiske mål. Det skal
foretas en selvstendig vurdering av selskapets ikke-forretningsmessige
mål, slik at oppnådde resultater kan etterprøves for de selskapene som i
sine vedtekter ikke stiller krav om økonomisk utbytte.

Vurderingene legges til grunn for årlig rapportering fra UiB til
Kunnskapsdepartementet om forvaltning av samtlige eierinteresser, samt
utkast til beretning til Riksrevisjonen for de selskaper hvor UiB har 50
% eller mer av stemmene, eller hvor staten på grunn av aksjeeie eller
ved statlig kontroll av selskapsinteresser mv. har dominerende
innflytelse.

Resultater internt ved UiB, som følger av eierskap, bør vurderes
regelmessig som del av den øvrige mål- og resultatstyringen.

2.3 Rapportering
^^^^^^^^^^^^^^^^

UiB skal hvert år utarbeide en oppdatert oversikt over aksjeselskap som
eies helt eller delvis av staten, og der UiB har fått fullmakt til å
forvalte aksjer på vegne av staten. Av oversikten skal det fremgå
selskapets aksjekapital, statens eierandel i selskapet og en kortfattet
oversikt over selskapets formål og virksomhet.

Oversikten skal danne grunnlag for departementets videre rapportering
til Stortinget, statsregnskapet og Riksrevisjonen. Opplysningene skal
sendes departementet og selskapsdatabasen hos Database for statistikk om
høgre utdanning (DBH) innen den frist og i tråd med de retningslinjer
departementet fastsetter.

Kunnskapsdepartementet skal umiddelbart orienteres om aktiviteter av
viktighet i selskapene, og som har betydning for å sikre en effektiv
kontroll med at statens interesser forvaltes på en forsvarlig måte.

For selskaper der flere statsinstitusjoner har aksjer, skal rapportering
skje av den institusjon som er satt til å ivareta statens eierskap.

Universitetsstyret skal årlig bli orientert om UiBs eierinteresser i
form av en oversikt over aksjeselskap som eies helt eller delvis av
staten, og der universitetet har fått fullmakt til å forvalte aksjer på
vegne av staten. Av oversikten skal fremgå:

-  selskapets aksjekapital
-  statens eierandel i selskapet
-  en kortfattet oversikt over selskapets formål og virksomhet
-  andre forhold av betydning

Eventuelle eierposisjoner skal fremgå av UiBs virksomhetsregnskap.

Kunnskapsdepartementet og Riksrevisjonen skal på et så tidlig tidspunkt
som mulig orienteres om tidspunkt for avholdelse av generalforsamling.
For heleide aksjeselskaper skal Kunnskapsdepartementet og Riksrevisjonen
ha kopi av innkalling til generalforsamlingen. Riksrevisjonen har rett
til å være tilstede på generalforsamlinger som er heleid av staten.

UiB skal etter avholdt generalforsamling og innen den frist
Kunnskapsdepartementet setter, oversende utkast til en beretning til
Riksrevisjonen. Beretningen skal gi informasjon om hvert enkelt selskaps
mål- og resultat- oppnåelse, samt vurdering av statens eierstyring.
Sammen med beretningen skal også oversendes årsberetning, årsregnskap,
revisors beretning og protokoll fra generalforsamlingen.

For de selskaper som er heleid av staten, skal Riksrevisjonen
rutinemessig ha tilsendt fullstendige utskrifter av møteprotokoller fra
møter i samtlige styrende og kontrollerende organer i virksomheten.

2.4 Salg av aksjer
^^^^^^^^^^^^^^^^^^

Salg av aksjer skal skje etter forretningsmessige prinsipper. Salg av
aksjer skal behandles som eksterne inntekter og kan benyttes til
institusjonens drift, men også til kapitalinnskudd. Resultatet av
aksjesalg, hvor aksjer er finansiert over UiBs virksomhetskapital, vil
inngå i UiBs virksomhetskapital.

+-------------------------+-------------------------+---------------+
| Dato                    | Kommentar               | Lagt inn av   |
+=========================+=========================+===============+
| 15. oktober 2019        | Endrig under pkt 2.1,   | Mona Viksøy   |
| 11:17:16                | 2.3.fjerning av tekst.  |               |
+-------------------------+-------------------------+---------------+
| 04. april 2016 10:49:39 | Nye retningslinjer lagt | Anita Vigstad |
|                         | inn                     |               |
+-------------------------+-------------------------+---------------+
