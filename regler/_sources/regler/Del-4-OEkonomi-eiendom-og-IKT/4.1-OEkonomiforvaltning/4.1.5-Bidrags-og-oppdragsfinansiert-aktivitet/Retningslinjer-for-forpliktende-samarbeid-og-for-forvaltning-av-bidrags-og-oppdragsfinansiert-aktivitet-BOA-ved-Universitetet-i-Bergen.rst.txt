Retningslinjer for forpliktende samarbeid og for forvaltning av bidrags- og oppdragsfinansiert aktivitet (BOA) ved Universitetet i Bergen
-----------------------------------------------------------------------------------------------------------------------------------------

Vedtatt av Universitetsstyret 11.02.2016.

1. Reglement og retningslinjer
~~~~~~~~~~~~~~~~~~~~~~~~~~~~~~

UiBs interne retningslinjer for forpliktende samarbeid og for
forvaltning av bidrags- og oppdragsfinansiert aktivitet (BOA) ved
Universitetet i Bergen er basert på følgende reglement og
retningslinjer:

1.1 Overordnet reglement og retningslinjer
^^^^^^^^^^^^^^^^^^^^^^^^^^^^^^^^^^^^^^^^^^

-  Reglement for økonomistyring i staten (Fastsatt 12.12.2003 med
   endringer, senest 18.09.2013)
-  Reglement om statlige universiteters og høyskolers forpliktende
   samarbeid og erverv av aksjer (rundskriv F-07-13, fastsatt av
   Kunnskapsdepartementet med virkning fra 01.09.2013), heretter kalt
   *reglementet*
-  Eksempler på klassifisering og forvaltning av bidrags- og
   oppdragsfinansiert aktivitet (BOA), heretter kalt
   *veiledningstabellen*
-  Årlig tildelingsbrev fra Kunnskapsdepartementet
-  Forskrift om forsterkning av gaver til forskning
   (gaveforsterkningsforskriften) med virkning fra 01.01.2014, heretter
   kalt *forskriften*
-  Veileder for forvaltning av gaveforsterkningsordningen (utarbeidet av
   Kunnskapsdepartementet 07.02.2014), heretter kalt *veilederen*

1.2 UiBs interne regler og retningslinjer
^^^^^^^^^^^^^^^^^^^^^^^^^^^^^^^^^^^^^^^^^

-  Hovedregler for økonomiforvaltningen ved UiB (fastsatt av
   universitetsstyret 12.02.2015)

Ord og uttrykk i disse retningslinjene brukes slik de er definert i
dokumentene referert til innledningsvis.

2. Reglementets virkeområde
~~~~~~~~~~~~~~~~~~~~~~~~~~~

*Reglementet* stiller kriterier for når bidrags- og oppdragsfinansiert
aktivitet kan organiseres internt ved institusjonen, eller eksternt ved
en samarbeidende virksomhet, for eksempel i UiBs randsone. Dette gjelder
faglig aktivitet og omfatter undervisning, forskning og ulike typer
formidling som UiB ut fra sitt formål skal drive.

Av *reglementet* fremgår at alt forpliktende samarbeid med andre
institusjoner skal begrunnes ut fra faglige hensyn og hensynet til UiBs
kjerneoppgaver, og slike avtaler skal inngås med bakgrunn i kriteriene
gitt under punkt 2.1.

Prosjekter som omfattes av bidrags- og oppdragsfinansiert virksomhet
under punkt 2.2 skal også forvaltes etter disse retningslinjene.

*Reglementet* omhandler også opprettelse av selskap eller kjøp av
aksjer. Slike forhold er regulert i Retningslinjer for erverv og
forvaltning av aksjer ved Universitetet i Bergen.

2.1 Forpliktende samarbeid med andre virksomheter
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Ut over eventuelle vilkår som Kunnskapsdepartementet stiller i fullmakt
eller samtykke til å opprette et selskap eller inngå annet forpliktende
samarbeid, skal følgende kriterier være oppfylt ved samarbeid som inngås
med andre virksomheter:

-  samarbeidet skal være av faglig interesser for universitetet, og
   aktiviteten skal styrke universitetets evne til å utføre sine
   primæroppgaver. Finansielle plasseringer i eiendom, aksjeselskap
   eller annen virksomhet med det formål å sikre universitetet økonomisk
   fortjeneste, anses ikke å ha faglig interesse
-  fagmiljøer internt ved universitetet skal involveres i samarbeidet,
   og et hovedformål med å inngå samarbeidet skal være at kvaliteten på
   aktiviteten i interne fagmiljøer blir bedre som resultat av
   samarbeidet
-  samarbeidet skal ikke svekke institusjonens faglige uavhengighet
-  samarbeidet skal forvaltes slik at det ivaretas universitetets
   økonomiske interesser

Universitetet skal ikke direkte eller indirekte subsidiere aktivitet ved
samarbeidende virksomhet. Samarbeidende virksomhet må fullt ut dekke de
kostnader som følger av dets aktivitet.

Når universitetet inngår forpliktende samarbeid med andre virksomheter,
skal dette nedfelles i en skriftlig samarbeidsavtale, uavhengig av om
universitetet har aksjer i den samarbeidende virksomheten eller ikke. En
skriftlig avtaler skal minst omfatte følgende forhold:

-  formålet med samarbeidet
-  Økonomiske forhold mellom universitetet og den samarbeidende
   virksomheten. Samarbeidspartens eventuelle bruk av universitetets
   lokaler skal skje etter nærmere avtale og til markedsleie
-  Personalforhold. I den utstrekning universitetsansatte skal utføre
   arbeid for samarbeidende virksomhet, skal det skje i henhold til egen
   skriftlig avtale mellom partene.
-  Eventuell styredeltakelse fra ansatte ved universitetet skal fremgå
   av avtalen. Rektor kan bare inneha styreverv i selskaper som eies
   100% av staten
-  Rapportering
-  Andre forhold av betydning, som for eksempel avklaring av
   rettighetsspørsmål ved forskingssamarbeid, rutiner for revisjon av
   avtaler

2.2 Intern forvaltning av BOA-virksomhet
^^^^^^^^^^^^^^^^^^^^^^^^^^^^^^^^^^^^^^^^

Som hovedregel skal alle aktiviteter som er helt eller delvis finansiert
av eksterne kilder organiseres internt ved universitetet. I tillegg til
at også slik intern virksomhet skal være av faglig interesse, stilles
det følgende krav:

-  Dokumenteres skriftlig, vanligvis reguleres av prosjektkontrakt
-  Prosjektorganiseres
-  Totalbudsjetteres og –regnskapsføres, slik at alle direkte og
   indirekte kostnader fremkommer

Når det gjelder budsjettering og regnskapsføring av indirekte kostnader
og direkte leiestedskostnader, benytter UiB TDI-modellen, som er en
anerkjent og vanlig modell for beregning av slike kostnader i sektoren.

3. Kategorisering av prosjekter
~~~~~~~~~~~~~~~~~~~~~~~~~~~~~~~

En viktig oppgave for prosjekteier i forkant av kontraktsinngåelse og
prosjektoppretting, er klassifisering av prosjektet som bidrags- eller
oppdragsprosjekt. Prosjekteier skal også dokumentere skriftlig at
prosjektet er av faglig interesse.

Kunnskapsdepartementet har utarbeidet en veiledningstabell; *Eksempler
på klassifisering og forvaltning av bidrags- og oppdragsfinansiert
aktivitet (BOA)* som vil kunne klargjøre spørsmål knyttet til
klassifisering.

3.1 Bidragsprosjekter
^^^^^^^^^^^^^^^^^^^^^

*Med*\ **bidragsfinansiert aktivitet**\ *forstås prosjekter hvor
institusjonen henter støtte fra nasjonale og internasjonale
finansieringskilder uten at det foreligger krav om motytelse fra
institusjonen når avtale om støtte inngås.*

Bidragsprosjekter er bidrag eller gave fra en bidragsyter som helt eller
delvis finansierer aktivitet ved UiB. Det er ikke uvanlig at det
forventes og forutsettes en egenfinansiering i kontrakten med
bidragsyter. En slik egeninnsats må avklares og tydeliggjøres i
budsjetter i forkant av at kontrakt signeres.

Ved bidragsfinansiert aktivitet vil det normalt foreligge en søknad fra
bidragsmottaker, og det er primært bidragsmottaker selv som nyter godt
av bidraget. Bidragsfinansiert aktivitet kan også være tildelt etter
konkurranse.

Tilskudd som etter sin art og omfang ikke naturlig kan klassifiseres om
bidrag kan i de fleste tilfeller klassifiseres og behandles som
**gave**.

3.2 Oppdragsprosjekter
^^^^^^^^^^^^^^^^^^^^^^

*Med*\ **oppdragsfinansiert aktivitet**\ *forstås prosjekter
institusjonen utfører mot betaling fra ekstern(e) oppdragsgiver(e) når
det foreligger et krav om motytelse fra institusjonen når
avtale/kontrakt inngås.*

Med motytelse menes at risiko og kontroll over en eiendel overføres fra
institusjonen til motparten(e) i avtaleforholdet, med andre ord at det
foreligger en transaksjon mellom partene i avtaleforholdet. Med risiko
menes i denne sammenhengen eiendelens gevinst- eller tapspotensiale, og
med kontroll menes beslutningsmyndighet og råderett over eiendelen.

Motytelse i oppdragsfinansiert aktivitet er typisk forskningsresultat
eller et undervisningsopplegg. Oppdragsgiver vil som hovedregel ha
eierskap til forskningsresultatene, men UiB skal under enhver
omstendighet ha anledning til å anvende resultatene til videre forskning
og utdanning.

3.3 Gaver
^^^^^^^^^

*Med\ *\ **gave**\ *forstås midler som tilflyter institusjonen i den
hensikt å styrke den økonomisk. Det må ikke være bindinger på gaven slik
at den anses som betaling for en ytelse til giveren*.

Det er ikke uvanlig at midler som gis som gave til en institusjon fra
giverens side er ment å tilgodese et eller flere bestemte formål, og det
kan i enkelte tilfeller være vanskelig å avgjøre om man står ovenfor en
gave eller et bidrag. Mindre gaver (under kr 30.000) resultatføres
innenfor Grunnbevilgningsøkonomien når de mottas.

Definisjon av **gave** i *Reglementet* må ikke forveksles med gaver som
reguleres inn under gaveforsterkningsordningen, se punkt 3.5.

3.4 Andre inntekter
^^^^^^^^^^^^^^^^^^^

Aktivitet som etter art og omfang ikke naturlig kan klassifiseres som
oppdragsfinansiert virksomhet kan i de fleste tilfeller klassifiseres
som salg. Dette vil gjelde aktiviteter av mindre omfang der det
forekommer transaksjoner, men der det ikke er naturlig eller
hensiktsmessig å etablere den formelle dokumentasjonen som kreves for
oppdragsfinansiert virksomhet.

3.5 Etter- og videreutdanning
^^^^^^^^^^^^^^^^^^^^^^^^^^^^^

Etter- og videreutdanning (EVU) er en virksomhet som kan klassifiseres
på ulikt vis.

Hvis UiB får et bidrag for å tilby et EVU-kurs og bidragsyter ikke
krever kontroll over hvem som tas opp på kurset/studiet, så vil det som
regel være bidragsfinansiert aktivitet.

Hvis en eller flere oppdragsgivere for en samlet sum kjøper et EVU-kurs
for et visst antall deltakere og oppdragsgiverne bestemmer hvem som skal
delta, så vil det være oppdragsfinansiert aktivitet.

I tilfeller hvor UiB tilbyr EVU-kurs hvor det er fri påmelding og det er
enkeltstudenter som betaler deltakeravgift, vil dette klassifiseres som
salgsinntekter.

3.6 Gaver som utløser gaveforsterkning
^^^^^^^^^^^^^^^^^^^^^^^^^^^^^^^^^^^^^^

Det er Forskrift om forsterkning av gaver for forskning (*forskriften*)
samt Veileder for forvaltning av gaveforsterkningsordningen
(*veilederen*) som setter vilkår for bruken av gaver og
gaveforsterkningsmidler.

Ad gaver
''''''''

Av *forskriften* fremgår at gaver som brukes til langsiktig,
grunnleggende forskning utløser en offentlig gaveforsterkning til
mottaker på 25 prosent av gavebeløpet, når følgende er oppfylt;

-  Gavens verdi er minst tre millioner kroner
-  Giveren er en enkeltperson eller et annet privat rettssubjekt
-  Mottakeren er et norsk universitet, en norsk høyskole, Norges
   Forskningsråd eller Det Norske Videnskaps-Akademi
-  Det er avtalt at gaven skal utbetales etter 1. januar 2014

Det fremgår også av *forskriften* at giveren og mottakeren skal avtale
skriftlig;

-  Hva gaven brukes til
-  Gavens størrelse
-  Hvordan tildelingsvilkårene og kravene til bruken skal oppfylles
-  Om giverens navn skal knyttes til gaven
-  Om giveren skal holde orientert om hvordan gaven forvaltes og brukes
-  Andre forhold av betydning

Av *veilederen* fremgår følgende:

-  Giver skal i samråd med gavemottaker avtale hva gaven skal brukes
   til.

Gaver er å betrakte som bidragsprosjekter i *reglementet* sin
terminologi. Dette innebærer at det ved mottak av gave kan avtales med
giver (bidragsyter) om gaven skal dekke hele eller deler av de direkte
og indirekte kostnadene ved prosjektet og om UiB eventuelt også skal
bidra med annen type egeninnsats.

Ad. gaveforsterkning
''''''''''''''''''''

Av *forskriften* fremgår at Norges forskningsråd har ansvar for å
forvalte gaveforsterkningsordningen. Dette innebærer at Forskningsrådet
skal:

-  Kontrollere gavebeløp, avsender og mottaker
-  Gjennomføre formaliakontroll av anmodningen om utbetaling fra
   gavemottakeren
-  Føre regnskap over utbetalingene
-  Kontrollere at gaven og gaveforsterkningen blir brukt i samsvar med
   forskriftens § 2 og 5 (§6)
-  Behandle årlige rapporter og sluttregnskap
-  Dokumentere gjennomførte kontrolltiltak
-  Vurdere om gaveforsterkningen skal kreves tilbakebetalt
-  Behandle eventuelle klager

Gavemottaker søker Norges Forskningsråd om gaveforsterkningen. Søknaden
skal undertegnes av virksomhetens leder og inneholde kopi av avtalen og
dokumentasjon for at gaven er innbetalt til mottakerens konto.

Av *veilederen* fremgår følgende:

-  Det er ikke krav om at gaveforsterkningen skal brukes innenfor samme
   område som gaven, og gavemottaker står dermed fritt, i henhold til
   avtale, til å bruke gaveforsterkningen på andre områder innenfor
   langsiktig, grunnleggende forskning.

Gaveforsterkning er å betrakte som bidragsprosjekter i reglementet sin
terminologi. Dette innebærer at gaveforsterkning skal dekke hele eller
deler av de direkte og indirekte kostnadene ved prosjektet og at det kan
avtales om UiB eventuelt også skal bidra med annen type egeninnsats.

3.7 Merverdiavgift
^^^^^^^^^^^^^^^^^^

Merverdiavgiftsloven gjelder fullt ut og uavhengig av *Reglementet*.
Selv om det i praksis ofte vil være harmoni mellom det *Reglementet*
betegner som motytelse og omsetningsbegrepet i merverdiavgifts-loven, er
det ikke mulig å begrunne vurderinger foretatt etter det ene regelverket
med det andre.

Vurderingene knyttet til *Reglementet* gjøres i praksis èn gang i
forbindelse med kategorisering. Merverdiavgiftsloven må derimot vurderes
hver gang det skal utfaktureres på prosjektet.

4. Ansvar og roller
~~~~~~~~~~~~~~~~~~~

Styret har det overordnede ansvaret for at virksomheten drives i samsvar
med gjeldende regler, rammeverk og vedtatte strategier. Styret har
således ansvar for at alle vedtak som UiB fatter om inngåelse av
forpliktende samarbeid, understøtter vedtatte strategier. På samme måte
er styret ansvarlig for at bidrags- og oppdragsfinansiert aktivitet
underbygger UiBs strategiske prioriteringer.

Som del av den delegerte budsjettdisponeringsmyndigheten ved UiB, har
det enkelte fakultet et totalansvar for bidrags- og oppdragsfinansiert
aktivitet ved underliggende institutter. Fakultetet skal som en del av
budsjettprosessen ved UiB vedta totalbudsjettet (budsjettmål) for den
bidrags- og oppdragsfinansierte aktiviteten. Fakultetet er videre
ansvarlig for å treffe tiltak dersom satsingene innenfor fakultetet
avviker fra fakultetets vedtatte strategier knyttet til bidrags- og
oppdragsfinansiert aktivitet. Det er også fakultetets ansvar å se til at
regler knyttet til bidrags- og oppdragsfinansiert virksomhet følges.

Det er viktig å påpeke det ansvaret prosjekteier (institutt) har ved
kontraktsinngåelse og prosjektgjennomføring, bla knyttet til
klassifisering av prosjekter og til budsjettering i forkant av dette.

4.1 Dokumentasjon av rutiner
^^^^^^^^^^^^^^^^^^^^^^^^^^^^

Prosjektprosessen kan visualiseres gjennom følgende faser:

|BOA-prosessen|

Forskningsadministrativ avdeling, økonomiavdelingen har sammen med
HR-avdelingen og Kommunikasjonsavdelingen tilrettelagt for rutiner og
prosessbeskrivelser innen hele prosjektprosessen. I tillegg ytes bistand
og rådgivning til enhetene knyttet til kontrakter, søknads- og
driftshåndtering av EU-prosjekter samt koordinering og tilrettelegging i
tilknytning til større satsninger.

Utfyllende rutiner, retningslinjer, skjema og maler tilknyttet både
bidragsytere og de ulike prosjektfasene er tilgjengelig på følgende
link:

http://www.uib.no/foransatte/87797/arbeidsst%c3%b8tte-forskning

======================= ===================== =============
Dato                    Kommentar             Lagt inn av
======================= ===================== =============
04. april 2016 11:16:59 Endring i formatering Anita Vigstad
08. april 2011 12:52:02 Endring i formatering Anita Vigstad
======================= ===================== =============

.. |BOA-prosessen| image:: /images/BOA-prosessen_large.jpg
   :width: 300px
   :height: 101px
