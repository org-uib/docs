Regler for bruk av vrimle- og fellesarealer på Studentsenteret
--------------------------------------------------------------

”Regler for bruk av universitetets eiendommer til
informasjonsspredning”, godkjent 06.08.2007, sist endret 01.12.2021, gjelder for
studentsenteret. I tillegg gjelder følgende regler som supplement eller
presisering for vrimle- og fellesarealer inne i bygget og på
utendørsarealer knyttet til bygget:

1. Plakater og oppslag
~~~~~~~~~~~~~~~~~~~~~~

-  Godkjente studentorganisasjoner kan henge opp plakater og oppslag på
   tilviste steder uten søknad. Som godkjente studentorganisasjoner
   regnes studentorganisasjoner registrert hos `Kulturstyret. <https://vtvest.no/kulturstyret/>`__
-  Andre studentorganisasjoner kan søke `studentdemokratiets
   organisasjonskonsulent <https://www.spuib.no/studentdemokratiet/#tab-id-7>`__ om å få henge opp plakater.
-  Plakater og oppslag om salg av brukte bøker, boligformidling og
   lignende kan også henges opp på tilvist sted uten søknad.
-  Plakater skal være studie- eller velferdsrelatert. Reklame og
   kommersielle oppslag er ikke tillatt. Plakater av spesiell kulturell
   interesse, som konserter, teaterforestillinger etc., er likevel
   tillatt. 
-  Plakater som kunngjør arrangementer, frister etc. skal fjernes av
   ansvarlig organisasjon, umiddelbart etter fristens utløp.
-  I semesterferiene skal alle plakater og oppslag fjernes av organisasjonskonsulentene.


2. Stands, aviser og annet informasjonsmateriell
~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  Godkjente studentorganisasjoner kan etter søknad få lov å ha stand
   eller andre informasjonstiltak. Søknad sendes
   organisasjonskonsulenten.
-  Andre studentorganisasjoner kan etter konkret vurdering gis
   tillatelse. 
-  Organisasjonskonsulenten skal anvise plass. Organisasjonskonsulenten
   har ansvar for å påse at stands m.m. blir fjernet av de ansvarlige.
-  Standbukker og materiell skal ikke bli stående uten tilsyn. Skjer
   dette vil det bli ryddet bort og ev. kastet, og organisasjonen kan
   bli nektet å ha stand ved senere anledning.
-  Standbukker og materiell skal bl.a. av hensyn til renhold ryddes vekk
   hver kveld av de ansvarlige for standen og materiellet, selv om
   aksjonen pågår over flere dager.
-  Kommersielle aktører har ikke anledning til å ha stand for å drive
   salg, reklame eller informasjon i henhold til 
   `UiBs Regler for bruk av universitetets eiendommer til informasjonsspredning og 
   profilering <https://regler.app.uib.no/regler/Del-4-OEkonomi-eiendom-og-IKT/4.2-Drifts-og-eiendomsforvaltning/4.2.3-Anvendelse-av-arealer/Regler-for-bruk-av-universitetets-eiendommer-til-informasjonsspredning-og-profilering/>`__
   Sammens avdelinger kan bare tillate ekstern profilering innenfor de arealer
   som de disponerer eksklusivt.
-  Ingen stand skal plasseres slik at den hindrer fri ferdsel eller den
   øvrig aktivitet og virksomhet i bygget. Rømningsveier skal ikke
   blokkeres.
-  Utlegging av aviser og tidsskrift for studenter skal være godkjent av
   organisasjonskonsulenten og skal legges i stativ beregnet til dette.
   Utgiver skal sørge for å fjerne gamle utgaver når nye plassers ut.
-  Aviser og tidskrift som ikke er godkjent blir fjernet for utgivers
   regning.
-  Annet studie- eller velferdsrelatert informasjonsmateriell skal
   plassers på tilviste steder etter organisasjonskonsulentens
   godkjenning.

3. Generelt
~~~~~~~~~~~

-  Bruk av bord og stoler som hindrer den frie ferdsel i vrimleareal og
   fellesareal er ikke tillatt. Bord og stoler skal ikke flyttes fra
   kantinen eller hentes andre steder for utplassering i fellesarealer.
-  Bruk av høyttalere, megafoner, musikkinstrumenter og lignende skal i
   hvert tilfelle godkjennes av organisasjonskonsulenten, etter avklaring med berørte parter.
   Annen virksomhet eller aktivitet i vrimleareal og fellesareal
   som medfører støy skal unngås.
-  Avfall i forbindelse med stand og lignende skal plasseres i bossrom.
   Den som har fått tillatelsen har ansvar for dette.
   Organisasjonskonsulenten ordner med tilgang til bossrom.
   Organisasjonskonsulenten har ansvar for å organisere nødvendig
   opprydding i tilfeller der den ansvarlige etter disse regler ikke
   oppfyller sine plikter. Eventuelle kostnader skal betales av
   utstiller.
-  Organisasjonskonsulenten skal sammen med brannvernleder ha ansvaret
   for å etablere rutiner for regelmessig oppfølging for å se til at
   brannsikkerheten blir ivaretatt.
-  Når organisasjonskonsulenten ikke er til stede er det idretssjefen som har
   ansvaret.
-  Studentsenteret skal ha et husstyre som består av representanter fra
   byggets brukermiljøer og fra Eiendomsavdelingen. Husstyret skal som
   en del av sine oppgaver også ha ansvar for at disse regler
   overholdes. Det skal gjennomføres et årlig møte for bygget (januar):
   EIA (Renhold, Sikkerhet, Areal). Sammen og Organisasjonskonsulent. 
-  Disse reglene kan revideres ved behov.


+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 10. ferbruar 2022    | Revisjon av regler   |  Mona Viksøy         |                      
+----------------------+----------------------+----------------------+
| 01. juni 2012        | Overskrift nytt      | Agnethe Erstad Larsen|
|                      | format               |                      |
+----------------------+----------------------+----------------------+



