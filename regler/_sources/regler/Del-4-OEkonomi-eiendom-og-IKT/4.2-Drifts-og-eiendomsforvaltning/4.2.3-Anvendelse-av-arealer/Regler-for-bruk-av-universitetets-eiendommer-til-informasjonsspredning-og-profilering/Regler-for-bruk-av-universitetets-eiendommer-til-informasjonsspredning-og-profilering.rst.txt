Regler for bruk av universitetets eiendommer til informasjonsspredning
----------------------------------------------------------------------

Godkjent av: Universitetsdirektøren

Gjelder fra: 01.07.2008

1. Formål
~~~~~~~~~

| Reglene skal gi felles retningslinjer for hvilke organisasjoner og
  andre aktører som skal få bruke UiBs eiendommer til å formidle
  informasjon til UiBs studenter ved forskjellige former for
  informasjonsspredning, profilering, stands og lignende.
| Reglene gjelder først og fremst for vrimle- og fellesarealer inne i
  byggene og på utendørsarealer knyttet til byggene. Når aktører for
  informasjonsspredning og lignende bruker andre arealer gjelder også
  reglene.

2. Hvem som gir tillatelse
~~~~~~~~~~~~~~~~~~~~~~~~~~

| Studentorganisasjoner ved UiB skal sende søknad om bruk av arealer og
  lokaler etter disse regler til det fakultetet som bygget hører inn
  under. Fakultetet behandler og avgjør søknadene i samråd med
  studentdemokratiet på fakultetet.
| Alle andre søknader skal sendes til Eiendomsavdelingen.
  Eiendomsavdelingen behandler og avgjør søknadene. Fakultetet skal bli
  orientert om søknader som blir innvilget.

Søknader om bruk av arealer i Studentsenteret og andre bygg som ikke er
disponert av fakulteter skal sendes til og behandles av
Eiendomsavdelingen.

3. Studie- eller velferdsrelatert informasjon
~~~~~~~~~~~~~~~~~~~~~~~~~~~~~~~~~~~~~~~~~~~~~

| All informasjon og profilering skal være studie- eller
  velferdsrelatert.
| Godkjente studentorganisasjoner kan etter søknad få lov til å ha stand
  eller informere på annen måte. Andre studentorganisasjoner kan etter
  konkret vurdering gis tillatelse. Eiendomsavdelingen har dialog med
  NSU og Velferdstingets kulturstyret om hvilke organisasjoner som skal
  gis tillatelse.
| Ideelle og humanitære organisasjoner gis tillatelse når disse er
  godkjent av kulturstyret. Andre ideelle organisasjoner kan få
  tillatelse dersom profileringen har sin bakgrunn i samarbeid med UiB.

Godkjente studentorganisasjoner kan henge opp plakater på tilviste
steder uten søknad.

Tidsskrifter for studenter som kommer ut regelmessig skal fortrinnsvis
plasseres i stativer beregnet for tidsskrifter, på tilviste steder.
Utgiver må selv sørge for å fjerne gamle utgaver når nye plasseres ut.

4. Salg og kommersiell virksomhet
~~~~~~~~~~~~~~~~~~~~~~~~~~~~~~~~~

| Salg eller annen kommersiell virksomhet er ikke tillatt. Dette
  omfatter også utdeling av reklamemateriell, forbruksvarer, smaksprøver
  og lignende utenfor bygget.
| Studentorganisasjoner kan likevel ha vaffelsalg o.l. forbindelse med
  annen informasjon.

5. Eksterne aktørers bruk av UiBs arealer til informasjon
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

| Eksterne aktører kan bare bruke UiBs arealer til informasjon i
  forbindelse med arbeidslivsdager, næringslivsdager og lignende der
  dette skjer i et samarbeid med fakultet og studentorganisasjoner.
| Fakultet/studentorganisasjon kan ikke fakturere deltakerne for leie av
  UiBs areal. Når UiBs arealer leies ut skal dette faktureres av
  Eiendomsavdelingen. Arrangør av arbeidslivsdager, næringslivsdager og
  lignende kan likevel ta inn deltakeravgift som inkluderer plassering
  av stand. Det forutsettes at studentorganisasjoner gjør dette i
  samarbeid med fakultetet. Det kan ikke tas inn deltakeravgift i andre
  tilfeller knyttet til informasjonsspredning.

6. Sanksjoner
~~~~~~~~~~~~~

| Organisasjoner eller andre aktører som opptrer uten tillatelse eller i
  strid med reglene kan vises bort. Materiell kan bli fjernet for
  vedkommende organisasjons/aktørs regning.
| Fakultetene og studentdemokratiet på fakultetet skal kunne håndheve
  reglene i forhold til arealbruk i fakultetsareal som det ikke er gitt
  tillatelse til. Det samme gjelder arealbruk som ikke er i samsvar med
  det det er gitt tillatelse til.

7. Diverse
~~~~~~~~~~

Dersom arrangementet krever ekstra renhold, vakthold, assistanse fra
driftspersonell skal dette fremgå av søknaden. Eventuelle merkostnader
ved dette vil bli fakturert arrangøren.

Eiendomsavdelingen rådfører seg med fakultets-/avdelingsledelsen når det
oppstår tvilstilfeller knyttet til disse reglene.

Stand og lignende skal plasseres slik at det ikke hindrer den øvrige
virksomheten i bygget. Rømningsveier må ikke blokkeres og
organisasjonen/arrangøren må rydde området for papir, materiale og
utstyr når standen avsluttes.

======================= ======================== =====================
Dato                    Kommentar                Lagt inn av
======================= ======================== =====================
12. april 2011 10:12:57 overskrifter nytt format Agnethe Erstad Larsen
======================= ======================== =====================
