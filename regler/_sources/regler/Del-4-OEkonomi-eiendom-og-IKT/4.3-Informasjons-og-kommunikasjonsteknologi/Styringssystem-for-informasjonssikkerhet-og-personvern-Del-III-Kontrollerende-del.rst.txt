Styringssystem for informasjonssikkerhet og personvern (SIP) – Del III – Kontrollerende del
=============================================================================================

1 Styringssystem for informasjonssikkerhet og personvern – oversikt
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Godkjent av universitetsdirektør og rektor 5.10.2020, jf sak nr.
2015/11386

Styringssystem for informasjonssikkerhet og personvern (SIP) ved
Universitetet i Bergen (UiB) består av tre deler:

I. Styrende del

II. Gjennomførende del

III. Kontrollerende del

Den styrende delen består av to dokumenter *Styringsdokument* og
*IKT-reglementet ved UiB*. Disse to besluttes av universitetsstyret. I
*Styringsdokumentet* beskrives virkeområdet for styringssystemet,
sikkerhetsmål, sikkerhetsstrategi og fordeling av ansvar og
arbeidsoppgaver. *IKT-reglementet* regulerer bruken av UiBs IT-systemer,
IT-utstyr og IT-anlegg.

Del II Gjennomførende del gir utfyllende beskrivelse av ansvar og
oppgaver som skal gjennomføres i henhold til SIP og godkjennes av
universitetsdirektør og rektor.

Dette dokumentet, Del III Kontrollerende del, beskriver kontrollerende
aktiviteter som inngår i Styringssystem for informasjonssikkerhet og
beredskap.

I tillegg gjelder bestemmelsene om internkontroll mv i *Retningslinjer -
Overordnede rammer for behandling av personopplysninger ved
Universitetet i Bergen*. Disse inngår i UiBs Styringssystem for
informasjonssikkerhet og personvern.

Bestemmelsene i Styringssystemet for informasjonssikkerhet og personvern
gjelder for alle IT-systemer og utstyr ved UiB og for alle som arbeider
eller studerer ved UiB i henhold til bestemmelsene i SIP Del I.

2 Gjennomgang av IT-sikkerhet og personvern
~~~~~~~~~~~~~~~~~~~~~~~~~~~~~~~~~~~~~~~~~~~

Universitetsdirektør eller IT-direktør kan iverksette skriftlig eller
stedlig gjennomgang for å påse at sikker drift og forvaltning av
IT-systemer er ivaretatt og at personvernbestemmelsene samt de øvrige
bestemmelsene i SIP samt relevant lovverk, forskrifter og statlige
føringer, etterleves. Gjennomganger kan videre igangsettes på bakgrunn
av sikkerhetsavvik.

Den som utøver et databehandleransvar, UiBs personvernombud, UiBs
IT-sikkerhetsansvarlig og systemeiere kan be om slik gjennomgang.
IT-direktør eller universitetsdirektør utpeker de som skal gjennomføre
gjennomgangen, og kan angi en tidsfrist for gjennomføring og
rapportering.

Gjennomganger skal normalt varsles i god tid, ha et klart formål og en
tydelig avgrensning. Gjennomganger kan varsles og iverksettes tilpasset
det aktuelle risikobildet. Resultatet av gjennomgangen skal meldes til
den som har bemyndiget denne.

Gjennomganger kan inneholde undersøkelse av IT-systemer,
sikkerhetsoppsett, lagring og konfigurasjon, organisering og rutiner,
tiltak fra risikovurderinger, relevant dokumentasjon, samt oppfølging av
eventuelle utfordringer avdekket i den årlige egenrapporteringen eller
tekniske observasjoner.

3 Avvikshåndtering
~~~~~~~~~~~~~~~~~~

Alle brudd eller mulige brudd på konfidensialitet, tilgjengelighet eller
integritet i UiBs IT-systemer og data skal meldes via UiBs
saksbehandlingssystem for IT-tjenester til UiBs brukerstøtte og
behandles særskilt og loggføres. Det samme gjelder ethvert forsøk på
uautorisert eller ulovlig bruk av UiBs IT-systemer.
IT-sikkerhetsansvarlig eller den vedkommende utpeker skal varsles om
alle slike avvik. Alvorlige avvik skal uten unødvendig opphold meldes
IT-direktør.

Brudd på tilgjengelighet som skyldes ordinære driftsforstyrrelser skal
ikke behandles som IT-sikkerhetsavvik.

Avvik der personopplysninger kan komme på avveie og medføre brudd på Lov
om personopplysninger (GDPR) skal varsles umiddelbart til systemeier,
UiBs personvernombud og til IT-direktør eller IT-sikkerhetsansvarlig,
slik at universitetet har mulighet til å vurdere risiko og konsekvenser,
iverksette tiltak og varsle videre til Datatilsynet innen fristen på 72
timer.

4 Egenrapportering sikkerhetsrevisjon
~~~~~~~~~~~~~~~~~~~~~~~~~~~~~~~~~~~~~

En gang i året skal alle systemeiere gjennomføre en egenvurdering av
IT-sikkerhet i sine systemer og etterlevelse av bestemmelsene i
Styringssystem for informasjonssikkerhet og personvern. Rapporteringen
skjer via skjema utformet og utsendt av IT-sikkerhetsansvarlig.

Samlet oversikt fra egenrapporteringen inngår i ledelsens årlige
gjennomgang.
