Retningslinje for bruk av kameraovervåking ved UiB
==================================================

Godkjent av Universitetsdirektøren den 29.4.2019, sist endret 5.9.2019

**1. Formål**
-------------

Retningslinjen skal sikre at kameraovervåking i regi av Universitetet i
Bergen (UIB) er i tråd med lovkrav, veileder fra Datatilsynet om
kameraovervåking (lenke) og interne føringer vedtatt av
Universitetsstyret. Retningslinjen skal også bidra til en helhetlig
implementering og forvaltning der kameraovervåking er tatt i bruk ved
UIB. Retningslinjen beskriver vurderinger som må ligge til grunn og
dokumentasjonskrav som må være oppfylt før sikkerhetskamera kan tas i
bruk i UIBs bygg og arealer.

UiBs Retningslinje for behandling av personopplysninger gjelder
overordnet.

**2. Omfang**
-------------

Retningslinjen gjelder for alle innretninger for kameraovervåkning som
omfattes av følgende definisjon, jfr. Personopplysningsloven § 31: “Med
kameraovervåking menes vedvarende eller regelmessig gjentatt
personovervåkning ved hjelp av fjernbetjent eller automatisk virkende
overvåkningskamera eller annet lignende utstyr som er fastmontert. Som
kameraovervåking anses både overvåking med og mulighet for opptak av
lyd- og bildemateriale. Det samme gjelder uekte kameraovervåkingsutstyr
eller skilting, oppslag eller lignende som gir inntrykk av at
kameraovervåking finner sted”.

Retningslinjer omfatter også planlegging og vurdering av om slike
innretninger skal tas i bruk. Retningslinjen omfatter alle arealer som
faller inn under UiBs ansvarsområder, enten som områdeansvarlig,
byggherre, eller ansvarlig for virksomheten som foregår i eller ved et
nærmere definert område.

**3. Ansvar**
-------------

3.1. Leder med det overordnede administrative ansvaret ved enheten
(enhetsleder) har ansvar for at behov for kameraovervåkning blir
vurdert, dokumentert og søkt om til sikkerhetsrådgiver ved UiB.

3.2. Enhetsleder har ansvar for at behovet for kameraovervåkning på
innsiden og utsiden av bygget blir fortløpende vurdert og fulgt opp i
henhold til Retningslinjen.

3.3. Eiendomsavdelingen (EIA) har ansvar for å støtte og rådgi i
overnevnte punkter.

3.4. Sikkerhetsrådgiver ved UiB er, etter samråd med personvernombudet,
godkjenningsinstans for ethvert bruk av kameraovervåking.
Behandlingsaktiviteter av personopplysninger i forbindelse med
kameraovervåking skal holdes løpende oppdatert i tråd med kravet i GDPR
artikkel 30.

**4. Krav til vurderinger**
---------------------------

4.1. Risikovurdering
~~~~~~~~~~~~~~~~~~~~

Virksomhetens risiko må dokumenteres gjennom en Risikovurdering, som
beskriver sannsynlighet og konsekvens for de hendelser som virksomheten
ønsker å forebygge gjennom å iverksette kameraovervåking.

4.2. Nødvendighet
~~~~~~~~~~~~~~~~~

Kameraovervåking må være nødvendig for formålet.

Før det besluttes å iverksette kameraovervåking må det vurderes om
kameraovervåking er et egnet virkemiddel for å oppnå formålet, eller om
andre tiltak kan være like eller bedre egnet.

Det må alltid vurderes om problemet kan løses eller risikoen minimeres
gjennom andre egnede, men mindre inngripende tiltak. I så tilfelle kan
det ikke fattes vedtak om kameraovervåking.

-  Eksempler på alternative, mindre inngripende tiltak kan være fysisk
   sikring, begrenset adgang eller adgangskontroll, låse- og
   alarmsystemer, tilstedeværelse gjennom økt bemanning eller vakthold,
   økt lyssetting, oppmerksomme ansatte, opplæring og gode rutiner.

Kameraovervåking med lydopptak anses som så inngripende at det normalt
ikke tillatt. Skjult opptak av andres samtaler kan i tillegg være
straffbart.

4.3. Krav om formålsbegrensning
~~~~~~~~~~~~~~~~~~~~~~~~~~~~~~~

Det må skriftlig fastsettes et klart formål med overvåkingen.
Overvåkingen kan ikke brukes på måter som er uforenlige med det
definerte formålet.

-  I søknaden må det redegjøres for behov og formål med
   kameraovervåking. Risikovurdering skal være vedlagt søknaden.

4.4. Behandlingsgrunnlag i personvernforordningen
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Ethvert vedtak om kameraovervåking som Universitetet i Bergen er
behandlingsansvarlig for må ha et rettslig behandlingsgrunnlag i
personvernforordningen.

Behandlingsgrunnlaget for å iverksette kameraovervåking vil som
hovedregel være personvernforordningen artikkel 6 nr. 1 f), *nødvendig
for formål knyttet til de berettigede interessene som forfølges av den
behandlingsansvarlige eller en tredjepart.* Behandlingsgrunnlaget krever
en dokumentert interesseavveining, se pkt. 4.5.

4.5. Krav om dokumentert interesseovervekt
~~~~~~~~~~~~~~~~~~~~~~~~~~~~~~~~~~~~~~~~~~

Den behandlingsansvarliges interesse i å kameraovervåke må veie tyngre
enn personvernet til de som blir overvåket.

-  Det må dokumenteres at det ligger tungtveiende interesser til grunn
   for å kunne kameraovervåke, se pkt. 5.2. I interesseavveiingen må det
   fremgår hvilke tiltak som skal oppveie ulempene for de berørte, og om
   de berørtes synspunkter er hørt.

**5. Områder der kameraovervåking kan være tillatt**
----------------------------------------------------

5.1. Offentlige områder utendørs
~~~~~~~~~~~~~~~~~~~~~~~~~~~~~~~~

Det er i utgangspunktet kun offentlige myndigheter som kan overvåke
offentlige områder, slik som politiet. Ved vedtak om overvåking av
offentlige områder, parker og andre rekreasjonsområder som er åpen for
at allmennheten, skal det vises til tungtveiende grunner med henvisning
i de interesser institusjonen har plikt til å verne.

5.2. Arealer i eller i tilknytning til bygninger
~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Kameraovervåking skal som hovedregel avgrenses til perioder utenfor
bemannede åpningstider. Dette gjelder både inne og ute på steder hvor
ansatte, studenter og andre ferdes i universitetets bygninger og
tilknyttede arealer.

5.3. Time lapse-videoer av byggeplasser
~~~~~~~~~~~~~~~~~~~~~~~~~~~~~~~~~~~~~~~

Time-lapse fotografering for å lage video som viser fremgang av
byggeprosesser, herunder tilgjengeliggjøring bildestrømmen på nettet, er
tillatt under følgende forutsetninger:

-  Kameraets plassering og bildenes oppløsning må være slik at det ikke
   er mulig å gjenkjenne enkeltpersoner på bildene
-  Hyppigheten av fotograferingen må være så sjelden at det ikke er
   mulig for eksempel for byggearbeidernes arbeidsgiver å følge med på
   de ansattes arbeidsutførelse. Datatilsynet anbefaler at det ikke tas
   bilde oftere enn hvert tiende minutt.
-  De som er berørt av fotograferingen bør informeres om hensikten med
   fotograferingen og hvordan det er ment å virke.

**6. Utforming av kameraovervåking**
------------------------------------

Ved valg av overvåkingsform bør det velges den minst inngripende formen
for kameraovervåking som kan oppfylle formålet.

6.1. Overvåking uten opptak
~~~~~~~~~~~~~~~~~~~~~~~~~~~

Det bør velges en løsning som ikke gjør opptak, hvis formålet med
overvåkingen ikke nødvendiggjør opptak. Dette fordi monitorering uten
opptak vanligvis oppfattes som mindre krenkende for de berørte.

Kortvarig lagring av opptakene vil også redusere personvernulempene.

6.2. Overføring av opptak i sanntid (streaming) og fjerntilgang
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Kameraovervåking som tilrettelegger for at opptak kan ses i sanntid på
en mobiltelefon eller bærbar PC er vanligvis ikke tillatt. Denne typen
overvåking er mer inngripende enn lokal monitorering eller lagring.
Dersom formålet kan oppnås med mindre inngripende overvåkingstiltak,
skal slike tiltak velges i stedet.

6.3. Kun lov til å vise det som er relevant for formålet
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Overvåkningskamera bør plasseres slik at det kun fanger opp det som er
relevant for å oppnå formålet. Det må derfor velges en kameraplassering
eller –vinkel som ikke viser mer enn nødvendig, eventuelt snevre inn
bildeutsnittet. Alternativt kan det velges en løsning med fysisk
avskjerming av hva som filmes, dvs digital maskering/ «sladding» av
deler av bildet. Sladding må ikke kunne fjernes fra opptakene i
ettertid.

6.4. Tidsstyring
~~~~~~~~~~~~~~~~

Overvåkingen bør begrenses til de tidene eller situasjonene der behovet
er størst. I noen tilfeller vil det være nødvendig med en ekstra streng
tidsbegrensing for å at overvåkingen skal oppfylle interesseavveiningen
og dermed være lovlig.

6.5. Styrbare kamera og zoom
~~~~~~~~~~~~~~~~~~~~~~~~~~~~

Det bør generelt unngås å installere utstyr med overvåkingsmuligheter
det ikke er behov for. Bruk av styrbare kamera og zoom-funksjon krever
en god begrunnelse, fordi utstyr som muliggjør nærgående og oppfølgende
overvåking er mer inngripende enn overvåking med utstyr uten slike
muligheter. Utstyr med slike muligheter øker også muligheten for å
overvåke mer enn det som er tiltenkt, og dermed mer enn det som er
lovlig.

**7. Informasjon**
------------------

Det skal gis informasjon når kameraovervåking skjer. Skjult overvåking
er ikke tillatt.

Informasjon kan gis i form av skilt som informerer at det
kameraovervåkes, hvem som er behandlingsansvarlig, hva formålet er og
hvor man kan finne mere informasjon. Det skal også fremgå tydelig av
informasjonen dersom overvåkingen skjer med lyd (normalt ikke tillatt).

Skiltene må ha en størrelse, plassering og et antall som gjør det lett å
få med seg at området er overvåket. Fortrinnsvis skal skiltingen
plasseres der hvor personer går inn i det overvåkede området. Det skal
fremgår av varslingsskiltene hvilke områder som er omfattet av
overvåkingen.

**8. Bruk av opptakene**
------------------------

Hva opptakene kan brukes til er avhengig av det forhåndsdefinerte
formålet med overvåkingen. Det er kun lov å bruke opptakene i tråd med
det forhåndsdefinerte formålet. Utlevering av opptak til andre utenfor
virksomheten kan bare skje i visse situasjoner.

Utlevering av opptak til politiet i forbindelse med etterforskning av
straffbare handlinger eller ulykker er en slik grunn. Utover dette er
regelen at man må samtykke fra personene som er på opptakene, med mindre
det kan dokumenteres at man har et annet behandlingsgrunnlag.

Alle som er registrert hos en virksomhet har rett til innsyn i
opplysninger som er lagret om seg selv. Dette gjelder også for
overvåkingsopptak, men begrenset til de deler av opptakene hvor
vedkommende selv er avbildet.

**9. Sletting**
---------------

Opptak skal ikke oppbevares lenger enn nødvendig for å oppfylle
formålet.

Kameraovervåking kan ha til hensikt å virke både proaktivt
(forebyggende) og reaktivt (oppklarende).

Der kameraovervåking virker proaktivt, skal opptakene slettes
fortløpende med et rimelig intervall, med mindre man har oppdaget en
hendelse.

-  Normalt skal kameraopptak slettes etter syv – 7 – dager.

Det må dokumenteres hvorfor det er nødvendig å lagre opptak utover én
uke.

Der kameraovervåking virker reaktivt kan behandlingsansvarlig hente ut
opptaket som viser hendelsen og bevare det så lenge som nødvendig for å
oppklare hendelsen, politianmelde eller fremme et rettskrav.

**10. Sikring av opptak og anlegg**
-----------------------------------

Kravene til informasjonssikkerhet i personvernregelverket gjelder også
for kameraovervåkingsanlegg.

Det må gjøres risikovurderinger og innføres sikkerhetstiltak for å sikre
at opptakene ikke kommer på avveie (konfidensialitet), at de ikke går
tapt (tilgjengelighet), og at de er til å stole på, f.eks. hvor og når
opptaket er gjort (integritet).

Loven stiller krav om at de samme prinsippene følges for sikring av et
kameraovervåkingsanlegg som for andre informasjonssystemer hvor
personopplysninger blir behandlet. Dette omfatter blant annet å sørge
for:

-  Fysisk sikring av opptak. Opptak på minnepinne, DVD eller lignende
   skal låses inne
-  Ved lagring i skyen må det sørges for at leverandøren har
   tilfredsstillende sikkerhet og at virksomhetens kundedata skilles fra
   andre virksomheter sine kundedata. Krav til sikkerhet skal være
   formulert i en databehandleravtale.
-  At selve overvåkningsanlegget sikres. Hvis ikke virksomheten selv har
   nødvendig kompetanse til å vurdere hvilke tiltak er nødvendig, må det
   skaffes profesjonell hjelp.
-  At det utføres en risikovurdering (ROS-analyse) av
   informasjonssikkerheten, som omfatter hva som kan gå galt og hva er
   konsekvensen hvis det går galt?
-  Dersom løsningen skal gjøres tilgjengelig fra utsiden av virksomheten
   må det sørges for sterk autentisering (fler-faktorautentisering).
   Dette kan gjøres som en del av andre fjerntilganger til virksomhetens
   systemer, eller som en egen løsning for overvåkningsanlegget. Det kan
   f.eks. være tilgang fra kun én dedikert pc, bruk av kodebrikke,
   sikkerhetskode tilsendt på SMS eller lignende. Både tilgang til
   opptak og overvåking i sanntid (monitorering) skal avgrenses etter
   tjenstlig behov.
-  Overvåkningsanlegget støtter logging. Det skal være mulig å
   kontrollere bruken i ettertid, ved at brukerne får individuelle
   brukernavn og passord.
-  At datatrafikken er kryptert
-  At det er gode rutiner og klare instrukser for bruk og kontroll av
   utstyret, for å forhindre kopiering og annet misbruk av opptak. Det
   er behandlingsansvarlige som har ansvaret for at kravene i
   regelverket følges.

**11. Særlig om kameraovervåking i arbeidslivet**
-------------------------------------------------

Det må foreligge et særskilt behov for at en arbeidsgiver skal kunne
kameraovervåke områder der bare de ansatte ferdes.

Det er vedtatt tilleggsregler for kameraovervåking i arbeidslivet i
forskrift til arbeidsmiljøloven (FOR-2018-07-02-1107) – `Forskrift om
kameraovervåking i
virksomhet <https://lovdata.no/dokument/SF/forskrift/2018-07-02-1107>`__.
Reglene kommer i tillegg til de generelle reglene om kameraovervåking i
personvernregelverket.

Det skal alltid gjennomføres en personvernkonsekvensvurdering (DPIA),
jfr. Personvernforordningen artikkel 35, i forbindelse med systematisk
monitorering av ansatte, herunder overvåking av ansattes
internettaktivitet, elektroniske kommunikasjon og kameraovervåking.

**12. Dokumentasjon**
---------------------

Bruk av kameraovervåkning skal være omsøkt i tråd med dette reglement og
dokumentert i tråd med prosederer fastsatt av sikkerhetsrådgiver.

3.1 Eiendomsavdelingen (EIA) har ansvar for å støtte og rådgi i
overnevnte punkter

+--------------------------+--------------------------+-------------+
| Dato                     | Kommentar                | Lagt inn av |
+==========================+==========================+=============+
| 09. september 2019       | Punkt 3 - En             | Mona Viksøy |
| 11:20:03                 | tydeliggjøring av hvem   |             |
|                          | som har ansvar           |             |
+--------------------------+--------------------------+-------------+
| 14. mai 2019 08:47:18    | Ny retningslinje         | Mona Viksøy |
+--------------------------+--------------------------+-------------+
| 14. mai 2019 08:32:01    | Ny retningslinje         | Mona Viksøy |
+--------------------------+--------------------------+-------------+
