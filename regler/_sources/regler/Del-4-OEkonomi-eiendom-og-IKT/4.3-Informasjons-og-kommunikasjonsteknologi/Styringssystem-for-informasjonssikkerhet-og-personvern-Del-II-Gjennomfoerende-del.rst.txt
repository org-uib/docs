Styringssystem for informasjonssikkerhet og personvern (SIP) – Del II – Gjennomførende del
=============================================================================================

Godkjent av universitetsdirektør og rektor 5.10.2020, jf sak nr.
2015/11386

.. contents:: Innholdsfortegnelse
   :depth: 2

1 Styringssystem for informasjonssikkerhet og personvern – oversikt 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Styringssystem for informasjonssikkerhet og personvern (SIP) ved
Universitetet i Bergen (UiB) består av tre deler:

1. Styrende del

2. Gjennomførende del

3. Kontrollerende del

Den styrende delen består av to dokumenter *Styringsdokument* og
*IKT-reglementet ved UiB*. Disse to besluttes av universitetsstyret. I
Styringsdokumentet beskrives virkeområdet for styringssystemet,
sikkerhetsmål, sikkerhetsstrategi og fordeling av ansvar og
arbeidsoppgaver. IKT-reglementet regulerer bruken av UiBs IT-systemer,
IT-utstyr og IT-anlegg.

Dette dokumentet, *Del II Gjennomførende del,* sammen med dets vedlegg
gir utfyllende opplysninger om ansvar, oppgaver og aktiviteter som skal
gjennomføres i henhold til styringssystemet. Hoveddokumentet i
gjennomførende del godkjennes av universitetsdirektør og rektor, mens
IT-direktør godkjenner vedlegg.

I tillegg gjelder bestemmelsene i *Retningslinjer - Overordnede rammer
for behandling av personopplysninger ved Universitetet i Bergen*. Disse
inngår i UiBs Styringssystem for informasjonssikkerhet og personvern.

Del III Kontrollerende del, beskriver kontrollerende aktiviteter som
inngår i Styringssystem for informasjonssikkerhet og beredskap.

Bestemmelsene i Styringssystemet for informasjonssikkerhet og personvern
gjelder for alle IT-systemer og utstyr ved UiB og for alle som arbeider
eller studerer ved UiB i henhold til bestemmelsene i SIP Del I.

2 Organisering av sikkerhetsarbeidet, ansvar og oppgaver 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Roller og myndighetskart for informasjonssikkerhet ved UiB er beskrevet
i SIP Del I. Arbeidet med informasjonssikkerhet ved UiB er beskrevet i
dette kapittelet.

2.1 Universitetsdirektørs ansvar og oppgaver
^^^^^^^^^^^^^^^^^^^^^^^^^^^^^^^^^^^^^^^^^^^^

I tillegg til ansvaret beskrevet i SIP Del I har Universitetsdirektør
ansvar for følgende oppgaver:

a) Gjennomføre ledelsens årlige gjennomgang, behandle og godkjenne
   rapport framlagt til denne, samt godkjenne årsplan.

b) Behandle og eventuelt godkjenne forslag til endringer i SIP Del II og
   Del III i samråd med rektor.

2.2 IT-direktørs ansvar og oppgaver
^^^^^^^^^^^^^^^^^^^^^^^^^^^^^^^^^^^

I tillegg til ansvaret beskrevet i SIP Del I har IT-direktør ansvar for
følgende oppgaver:

a) Utarbeidelse av årsplan for informasjonssikkerhet, samt oppfølging og
   gjennomføring av denne.

b) Forvalte en oversikt over godkjente IT-systemer på UiB der
   systemeiere er ansvarlig for å registrere sine systemer i henhold til
   bestemmelsene i Del I.

c) Vedlikehold og forvaltning av SIP med vedlegg.

d) Vedlikeholde oversikt over hvilke sikringstiltak som er etablert ved
   UiB.

IT-direktør bemyndiges til å beslutte alle instrukser, retningslinjer og
rutiner som defineres som Vedlegg til dette dokumentet.

2.3 Systemeiers ansvar og oppgaver
^^^^^^^^^^^^^^^^^^^^^^^^^^^^^^^^^^

I tillegg til det overordnede ansvaret beskrevet i SIP Del I har
systemeiere ansvar for følgende oppgaver:

a) Gjøre seg kjent med sitt ansvar og oppgaver: Systemeiere skal gjøre
   seg kjent med sitt sikkerhetsansvar og sine sikkerhetsoppgaver, og
   ivareta og gjennomføre disse i henhold til SIP.

b) Gjennomføre risikovurderinger: Systemeier gjennomfører
   risikovurderinger av informasjonssikkerheten i IKT-systemer og
   -tjenester som de er ansvarlige for i henhold til gjeldende
   retningslinjer (vedlegg). Systemeier skal sørge for gjennomføring av
   eventuelle tiltak i forlengelse av disse. Systemeier skal årlig vurdere
   behovet for revisjoner av risikovurderinger. Den årlige vurderingen skal
   dokumenteres og begrunnes kortfattet.

c) Sørge for sikker drift og forvaltning og etablere nødvendige
   sikkerhetstiltak: Sørge for at systemene er robuste og tilstrekkelig
   sikret med hensyn på forvaltning, drift og vedlikehold med sikring av
   data, programvare, konfigurering og utstyr. Nærmere bestemmelser er gitt
   i drifts- og sikkerhetsinstruks (vedlegg).

d) Sørge for sikkerhetsoppdateringer: Sørge for at systemene og
   underliggende programvare til enhver tid er oppdaterte med hensyn på
   sikkerhetsoppdateringer fra leverandører, og etablere god struktur og
   gode rutiner for å sikre dette gjennom hele året, inkludert helger og
   ferier. Sikkerhetshull og tilsvarende i egenutviklede og andre systemer
   uten kjent ekstern leverandør skal lukkes snarest. Kan ikke
   sikkerhetshull rettes opp innen akseptabel tid, gitt risikobildet, skal
   systemet stenges. Man skal i så fall melde til IT-direktør og det skal
   iverksettes avbøtende tiltak.

e) Kartlegging og klassifisering av informasjon: Kartlegge og
   klassifisere informasjon i IKT-systemer og -tjenester som de er
   ansvarlige for i henhold til *Kap 5, Kartlegging og klassifisering av
   informasjon*, i dette dokument, og sørge for at data kan behandles i
   henhold til denne.

f) Kartlegging og klassifisering av personinformasjon: Kartlegging og
   klassifisering av lagring og behandling av personinformasjon i
   IKT-systemer og -tjenester som de er ansvarlige for i henhold til
   *Retningslinjer - Overordnede rammer for behandling av
   personopplysninger ved Universitetet i Bergen,* og sørge for at
   personinformasjon kan behandles i henhold til denne.

g) Årlig egenrapportering: Rapportere egenevaluering til ledelsens
   gjennomgang basert på bestilling fra IT-direktør. Nærmere beskrivelse
   finnes i kontrollerende del.

2.4 Drifts- og forvaltningspersonells ansvar
^^^^^^^^^^^^^^^^^^^^^^^^^^^^^^^^^^^^^^^^^^^^

Personer som drifter og forvalter IT-tjenester og utstyr har et særskilt
ansvar for IT-sikkerhet.

a) Personell med ansvar for drift og forvaltning av IT-systemer ved UiB
   skal kjenne til alle deler av SIP og i særlig grad Driftsinstruksen og
   de sikringstiltak som er etablert for UiB, og følge disse.

b) Personell som oppdager sikkerhetsbrudd, sikkerhetsavvik eller
   tilsvarende skal varsle IT-sikkerhetsansvarlig, IT-avdelingens
   vakttjeneste eller IT-direktør samt overordnet, og søke å begrense
   skade.

2.5 Linjeleders ansvar som informasjonseier og informasjonsforvalter
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Linjeleder er ansvarlig for sikker og forsvarlig behandling av
informasjon og data i sin organisatoriske enhet. Administrative data
følger administrativ styringslinje og faglige data følger faglig
styringslinje.

a) Med mindre annet er bestemt eller i tvilstilfeller er linjeleder
   informasjonseier eller har ansvaret som informasjonseier for informasjon
   og data innsamlet eller produsert ved enheten der vedkommende er leder.
   Dette gjelder uavhengig av opphavsrettslig eller juridisk eierskap.

b) Linjeleder er ansvarlig for at informasjon og data som enheten
   samler, produserer og forvalter, behandles, sikres og slettes i henhold
   til akseptabel risiko og relevante lover, bestemmelser og avtaler.

2.6 Ansattes ansvar og oppgaver
^^^^^^^^^^^^^^^^^^^^^^^^^^^^^^^

Ansattes ansvar er beskrevet i Styringssystem for informasjonssikkerhet
og personvern Del I og i IKT-reglementet. I henhold til dette skal den
enkelte:

a) Sørge for holde seg oppdatert om hvilke regler som gjelder for
   informasjonssikkerhet og personvern og følge disse.

b) Gjennomføre det som tilbys av obligatorisk opplæring.

c) Melde avvik dersom en oppdager brudd på informasjonssikkerhet og
   personvern. Avviksmelding meldes til IT-avdelingens brukerstøtte.

d) Alvorlige brudd på personvern skal meldes til UiBs personvernombud.

3 Årsplan for arbeidet med informasjonssikkerhet 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~

IT-direktør skal utarbeide en årsplan for arbeidet med
informasjonssikkerhet. Planen skal utarbeides innen utgangen av januar,
skal gjelde for kalenderåret og bygge på ledelsens årlige gjennomgang.
Planen godkjennes av universitetsdirektør.

Årsplanen skal inneholde følgende:

a) Oversikt over neste års målsettinger og prioriterte områder for
   arbeidet med informasjonssikkerhet ved UiB, samt tiltak og aktiviteter
   for å understøtte disse.

b) Sikkerhetsrevisjoner: Oversikt over planlagte sikkerhetsrevisjoner og
   eventuelle særlige områder for sikkerhetsrevisjoner eller tema i det
   kommende året.

c) Risikovurderinger: Oversikt over målsetninger og eventuelle særlige
   områder for risikovurderinger i det kommende året.

d) Informasjonstiltak: Oversikt over planlagte informasjonstiltak innen
   informasjonssikkerhet.

e) Opplæringstiltak: Oversikt over tiltak for å tilføre ledere, ansatte
   og studenter kunnskap og kompetanse slik at de kan ivareta sitt
   sikkerhetsansvar.

4 Ledelsens årlige gjennomgang 
~~~~~~~~~~~~~~~~~~~~~~~~~~~~~~

Til ledelsens gjennomgang skal det utarbeides en rapport med følgende
innhold:

a) Resultat av alle tiltak og aktiviteter beskrevet i årsplan.

b) Oversikt over alle risikovurderinger og status på tiltak identifisert
   i forbindelse med disse.

c) Oppsummering av alle sikkerhetsavvik og beskrivelse av de mest
   alvorlige, samt eventuelle tiltak i den forbindelse.

d) Oppsummering av egenvurdering og egenrapportering mht. etablerte
   sikringstiltak og gjennomførte risikovurderinger fra alle systemeiere
   ved UiB.

Forut for utarbeidelse av rapport til ledelsen, skal det sendes ut
forespørsel til alle systemeiere ved UiB med hensyn på egenrapportering.
IT-direktør er ansvarlig for å tilrettelegge for ledelsens gjennomgang.

5 Kartlegging og klassifisering av informasjon 
~~~~~~~~~~~~~~~~~~~~~~~~~~~~~~~~~~~~~~~~~~~~~~

Informasjonen som behandles i IKT-systemer eller -tjenester skal
klassifiseres i henhold til de fire kategoriene **Åpen**, **Begrenset**,
**Fortrolig** og **Strengt fortrolig**. Informasjon skal sikres i
henhold til akseptabel risiko som gjelder for hver av kategoriene.
Informasjonseier er ansvarlig for at informasjon klassifiseres og sikres
i henhold til akseptabel risiko.

Følgende fargekoder kan brukes for å angi klasse.

============ =============== =============== =========================
Åpen (GRØNN) Begrenset (GUL) Fortrolig (RØD) Strengt fortrolig (SVART)
============ =============== =============== =========================

5.1 Åpen informasjon (Grønn)
^^^^^^^^^^^^^^^^^^^^^^^^^^^^

Åpen informasjon er informasjon som Universitetet ut fra sitt
samfunnsoppdrag og i henhold til relevante lover, bestemmelser, og
avtaler fritt kan dele med andre og som kan være tilgjengelig for andre
uten begrensninger.

Eksempler på slik informasjon er nettsider om universitetets
forskningsvirksomhet og studietilbud, åpne publiseringer, nettsider om
universitetets virksomhet og studie- og forskningsmateriell der
opphavsrett ikke begrenser distribusjonen.

**Akseptabel risiko**: det stilles ingen krav til sikring av åpen
informasjon mot uautorisert tilgang eller spredning
(konfidensialitetssikring). Informasjonens integritet skal sikres ved at
kun personer med riktige rettigheter har tilgang til å endre
informasjonen. Sikring av tilgjengelighet til informasjonen er i henhold
til informasjonssystemets øvrige krav om tilgjengelighet.

5.2 Begrenset informasjon (Gul)
^^^^^^^^^^^^^^^^^^^^^^^^^^^^^^^

Begrenset informasjon er informasjon som er tilgjengelig for brukere
internt i virksomheten, der det vil kunne forårsake en viss skade for
institusjonen eller samarbeidspartner hvis informasjonen blir kjent for
uvedkommende. Informasjonen kan deles innen sektoren eller til
samarbeidspartnere.

Eksempler på slik informasjon er interne saksdokumenter, informasjon som
kun har relevans for eller er innrettet mot en begrenset brukergruppe,
saksdokumenter «unntatt offentligheten» som ikke er fortrolig eller
strengt fortrolig, informasjon i fagsystemer for forskning, utdanning,
økonomi og administrasjon.

**Akseptabel risiko**: Begrenset informasjon skal ha en viss beskyttelse
og skal sikres mot uautorisert tilgang eller spredning
(konfidensialitetssikring) gjennom kontrollerte tilgangsrettigheter.
Sikring av begrenset informasjon mot uautorisert endring, sletting eller
skade (integritetssikring) og at informasjonen er tilgjengelig for
autoriserte brukere (tilgjengelighetssikring) prioriteres foran hensynet
til å unngå uautorisert tilgang eller spredning (konfidensialitet).

5.3 Fortrolig informasjon (Rød)
^^^^^^^^^^^^^^^^^^^^^^^^^^^^^^^

Fortrolig informasjon er informasjon der universitetet er pålagt å
begrense tilgangen til iht. lov, forskrift, avtaler, reglementer og
annet regelverk. Dette tilsvarer graden fortrolig i
Beskyttelsesinstruksen\ [1]_.
Kategorien fortrolig informasjon benyttes hvis det vil forårsake skade
for offentlige interesser, universitetet, enkeltperson eller
samarbeidspartner hvis informasjonen blir kjent for uvedkommende.

Eksempler på slik informasjon er særskilte kategorier av
personopplysninger (sensitive personopplysninger), data underlagt
eksportkontroll, eksamensoppgaver før de er gitt, enkelte typer
forskningsdata og -arbeider.

**Akseptabel risiko**: Sikring av fortrolig informasjon mot uautorisert
tilgang eller spredning skal vektlegges (konfidensialitetssikring).
Fortrolig informasjon skal også sikres mot uautorisert endring/sletting
eller skade (integritetssikring). Kortere avbrudd i informasjonens
tilgjengelighet kan aksepteres (tilgjengelighetssikring) for å ivareta
konfidensialitet. Konfidensialitet og deretter integritet skal
prioriteres framfor tilgjengelighet.

5.4 Strengt fortrolig informasjon (Svart)
^^^^^^^^^^^^^^^^^^^^^^^^^^^^^^^^^^^^^^^^^

Strengt fortrolig informasjon omfatter samme type informasjon som
fortrolig informasjon, men der lovbestemmelser og andre hensyn gjør det
nødvendig å beskytte dataene ytterligere. Strengt fortrolig tilsvarer
graden Strengt fortrolig i den offentlige Beskyttelsesinstruksen.
Kategorien strengt fortrolig benyttes dersom det vil kunne forårsake
betydelig skade for offentlige interesser, universitetet, enkeltperson
eller samarbeidspartner dersom informasjonen blir kjent for
uvedkommende. Pålegg om beskyttelse og sikring utenom det som er hjemlet
i lov skal være nedfelt i avtaler eller annen skriftlig dokumentasjon.

Eksempler på slik informasjon er informasjon om personer som har
adressesperre kode 7, strukturerte og større samlinger
personopplysninger eller samlinger av helseopplysninger, forskningsdata
og datasett av stor økonomisk verdi.

**Akseptabel risiko:** Sikring av strengt fortrolig informasjonen mot
uautorisert tilgang eller spredning skal vektlegges i betydelig grad
(konfidensialitetssikring). Strengt fortrolig informasjon skal sikres
særskilt mot uautorisert endring/sletting eller skade
(integritetssikring). Avbrudd i informasjonens tilgjengelighet kan
aksepteres (tilgjengelighetssikring) for å ivareta konfidensialitet.
Konfidensialitet og deretter integritet skal prioriteres framfor
tilgjengelighet.

5.5 Fellesbestemmelser om behandling
^^^^^^^^^^^^^^^^^^^^^^^^^^^^^^^^^^^^

Lagring og behandling av strengt fortrolig informasjon skal alltid
gjøres i samarbeid med UiBs IT-avdeling.

All systematisk behandling av sensitive person- og helsedata skal følge
Norm for informasjonssikkerhet og personvern i helse og omsorgstjenesten
(Normen).

6 Behandling av personopplysninger 
~~~~~~~~~~~~~~~~~~~~~~~~~~~~~~~~~~

SIP Del I inneholder overordnede bestemmelser om behandling av
personopplysninger på UiB. Det er utformet *Retningslinjer - Overordnede
rammer for behandling av personopplysninger ved Universitetet i Bergen*
som gir mer utfyllende beskrivelse.

7 Operativ sikkerhetsdokumentasjon 
~~~~~~~~~~~~~~~~~~~~~~~~~~~~~~~~~~

Operativ sikkerhetsdokumentasjon omfatter

-  Resultater av gjennomførte aktiviteter knyttet til
   informasjonssikkerhet, inkludert, men ikke avgrenset til,
   risikovurderinger, kartlegginger og rapporter.
-  Instrukser, retningslinjer og rutiner.
-  Resultater av aktiviteter i kontrollerende del.

Sikkerhetsdokumentasjon skal arkiveres i UiBs offisielle arkiv eller i
annet relevant dokumentasjonssystem. Systemeier er ansvarlig for
arkivering og tilgjengeliggjøring av denne samt å holde oversikt over
sin dokumentasjon. Dokumentasjonen skal kunne framlegges for intern
eller ekstern kontroll eller revisjon.

8 Utfyllende bestemmelser 
~~~~~~~~~~~~~~~~~~~~~~~~~

IT-direktør bemyndiges til å beslutte utfyllende bestemmelser til SIP
Del II Gjennomførende del. Disse omfatter instrukser, retningslinjer og
rutiner.

IT-direktør er ansvarlig for at det foreligger en samlet oversikt over
utfyllende bestemmelser.

.. rubric::

.. [1] Instruks for behandling av dokumenter som trenger beskyttelse av andre
   grunner enn nevnt i sikkerhetsloven med forskrifter
   (beskyttelsesinstruksen),
   https://lovdata.no/dokument/INS/forskrift/1972-03-17-3352

9 Vedlegg
~~~~~~~~~
- `Instruks for drift av IT-utstyr og systemer 
  (driftsinstruksen) <https://ekstern.filer.uib.no/it/UiB-SIP_Del-II_Vedlegg-1A_Instruks-drift-IT-utstyr-systemer.pdf>`__
- `Krav til IT-systemer på UiBs 
  datanett <https://ekstern.filer.uib.no/it/UiB-SIP_Del-II_Vedlegg-2B_Retningslinjer-IT-systemer-paa-UiBs-datanett.pdf>`__ 
- `Retningslinjer for dokumentasjon av 
  IT-systemer <https://ekstern.filer.uib.no/ledelse/Regler/Retningslinjer-for-dokumentasjon-av-IT-systemer.PDF>`__ 