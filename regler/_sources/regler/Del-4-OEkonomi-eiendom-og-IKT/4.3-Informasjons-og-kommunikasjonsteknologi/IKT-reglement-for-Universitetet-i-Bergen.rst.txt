IKT-reglement for Universitetet i Bergen
=========================================

:doc:`English version </regler_en/Part-4-Estate-Economy-and-ICT/4.3-Information-and-communication-technology/ICT-regulations>`

+-----------------------------------------------------------------------+
| UiB tar personvern og informasjonssikkerhet på alvor. Alle våre       |
| ansatte og studenter gjennomfører et grunnleggende kurs innen disse   |
| to temaene.                                                           |
|                                                                       |
| `Klikk her for å starte kurset <https://mitt.uib.no/enroll/L9JDD6>`__ |
+-----------------------------------------------------------------------+

Fastsatt av Universitetsstyret 3.12.09, sist endret 29.05.2019

Del av Styringssystem for informasjonssikkerhet og personvern

1 Formål
~~~~~~~~

Formålet med IKT-reglementet er å regulere bruken av IKT-systemer ved
Universitetet i Bergen (UiB).

2 Virkeområde
~~~~~~~~~~~~~

Med *IKT-systemer* menes her all programvare, datasystemer,
infrastruktur og utstyr som benyttes til digital informasjons- og
databehandling, samt informasjon og data som lagres i disse. Digital
kommunikasjon knyttet til disse inngår også samt IKT-systemer som inngår
i annen infrastruktur og utstyr.

Med IKT-systemer *ved UiB* menes IKT-systemer som finnes på UiB, eies
eller disponeres av UiB, eller som stilles til rådighet for UiBs brukere
fra eksterne parter, leverandører eller andre på oppdrag, avtale eller i
forståelse med UiB, og som benyttes av UiBs brukere eller
samarbeidspartnere til formål knyttet til UiBs virksomhet.

Reglementet gjelder for:

-  For ansatte, studenter, gjester og andre som er gitt tilgang til
   IKT-systemer ved UiB heretter kalt brukere.

-  All bruk av UiBs IKT-systemer.

I tillegg gjelder reglementet for

-  Brukernes og annen tredjeparts IKT-systemer, i den utstrekning de
   benyttes til å utføre oppgaver knyttet til UiBs virksomhet, uavhengig
   av om anlegget er plassert på UiBs område eller ikke.
-  Privat og annet tredjeparts IKT-utstyr som er koblet til UiBs
   IKT-infrastruktur (f.eks. nettverk) uavhengig av hvilket formål det
   brukes til.

3 Tilgang til UiBs IKT-tjenester og -systemer
~~~~~~~~~~~~~~~~~~~~~~~~~~~~~~~~~~~~~~~~~~~~~

Studenter og ansatte skal ha en brukerkonto hos UiB som gir tilgang til
IKT-systemer.

Andre kan gis tilgang til IKT-systemer etter tjenstlig behov. Tilgang
til de ulike systemer og tjenester autoriseres av systemeier.

Studentenes brukerkonto sperres to måneder etter at studieretten
opphørte. Varsel om sperring gis en måned i forveien.

Ansattes brukerkonto sperres ved avslutning av ansettelsesforholdet.
Varsel om sperring sendes en måned før sluttdato. Ansattes e-postkasse
avsluttes ved arbeidsforholdets opphør, med mindre det foreligger
særskilt behov for å holde e-postkontoen åpen i en kort periode etter
opphøret. Pensjonister ved UiB kan søke om å få beholde sin brukerkonto
med endrede tilganger. Dette godkjennes av leder ved den enheten
pensjonisten var sist ansatt.

Andre brukere sin brukerkonto ved UiB sperres når tilknytningen til UiB
opphører, eller godkjent tidsperiode utløper.

Data knyttet til brukerkonto slettes automatisk seks måneder etter at
brukerkontoen ble sperret. Data kan bli lagret i backup-systemer ut over
denne perioden, men ikke lenger enn ett år.

Ved brukers dødsfall blir brukerkontoen sperret umiddelbart.
Brukerkontoen slettes etter seks måneder med mindre det er krevd innsyn
eller gjort gjeldende rett til materiale som beskrevet i dette
reglementet.

4 Bruk av UiBs IKT-tjenester og -systemer
~~~~~~~~~~~~~~~~~~~~~~~~~~~~~~~~~~~~~~~~~

UiBs IKT-systemer skal brukes til å utføre oppgaver knyttet til UiBs
virksomhet. Bruken må ikke stride mot lov, forskrift eller UiBs regler.

Brukerne skal hindre at andre får tilgang til deres brukerkonto.
Brukerne skal heller ikke søke å skaffe seg tilgang til andres
brukerkonto.

Brukerne skal hindre at uønskede personer får tilgang til UiBs
IKT-systemer.

Brukerne skal ikke uten tillatelse endre eller modifisere UiBs
IKT-systemer, eller på annen måte forårsake at de virker på en annen
måte enn forutsatt.

Brukerne plikter å respektere opphavsrett og lignende rettigheter til
programvare, data og annen digital informasjon som publikasjoner,
bilder, musikk, film etc.

Brukerne skal unngå bruk av IKT-systemer som kan utsette UiB for
vesentlig tap av omdømme.

Brukerne plikter straks å rapportere forhold som kan ha betydning for
IKT-sikkerheten og personvern ved UiB til IT-avdelingen.

5 Aktivitetslogg og kontroll
~~~~~~~~~~~~~~~~~~~~~~~~~~~~

UiBs IKT-systemer er tilrettelagt med løsninger for registrering av
aktiviteter (logging) og sikkerhetskopiering. Disse skal blant annet
kunne brukes til å dokumentere lovbrudd eller avvik fra interne regler
og rutiner, og avdekke/oppdage brudd på sikkerheten i IKT-systemene.

IT-avdelingen ved IT-direktør har hovedansvar for kontroll med tilgang
til UiBs nettverk og generelle IKT-systemer, samt for bærbart utstyr og
utstyr som benyttes utenfor UiB, og har myndighet til å utøve denne
kontrollen i henhold til UiBs styringssystem for informasjonssikkerhet.

6 Arbeidsgivers innsyn
~~~~~~~~~~~~~~~~~~~~~~

6.1 Virkeområde for forskrift om arbeidsgivers innsyn
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

UiB har på visse vilkår rett til innsyn i arbeidstakers e-postkasse
m.v., jfr. arbeidsmiljøloven § 9-5 og forskrift om arbeidsgivers innsyn
i e-postkasse og annet elektronisk lagret materiale. Forskriften gjelder
både nåværende og tidligere arbeidstakere.

Med e-postkasse menes e-postkasse arbeidsgiver har stilt til
arbeidstakerens disposisjon til bruk i arbeidet. Reglene gjelder
tilsvarende for arbeidsgivers adgang til gjennomsøkning av og innsyn i
arbeidstakerens personlige område i virksomhetens datanettverk,
IKT-systemer eller annet elektronisk utstyr som arbeidsgiver har stilt
til arbeidstakerens disposisjon til bruk i arbeidet. Bestemmelsene
gjelder tilsvarende for innsyn i opplysninger som er slettet fra de
nevnte områdene, men som finnes på sikkerhetskopier eller tilsvarende.

6.2 Vilkår for innsyn
^^^^^^^^^^^^^^^^^^^^^

UiB har bare rett til innsyn i opplysninger som er lagret på områder
nevnt under punkt 6.1

a) når det er nødvendig for å ivareta den daglige driften eller andre
berettigede interesser ved virksomheten, eller

b) ved begrunnet mistanke om at arbeidstakerens bruk av e-postkasse
eller annet elektronisk utstyr medfører grovt brudd på de plikter som
følger av arbeidsforholdet eller kan gi grunnlag for oppsigelse eller
avskjed.

UiB har ikke rett til å overvåke arbeidstakerens bruk av elektronisk
utstyr, herunder bruk av Internett, med mindre formålet med overvåkingen
er

a) å administrere virksomhetens datanettverk eller

b) å avdekke eller oppklare sikkerhetsbrudd i nettverket.

6.3 Prosedyrer ved innsyn
^^^^^^^^^^^^^^^^^^^^^^^^^

Arbeidstakeren skal så langt som mulig varsles og få anledning til å
uttale seg før UiB gjennomfører innsyn. I varselet skal UiB begrunne
hvorfor vilkårene for innsyn anses å være oppfylt og orientere om
arbeidstakers rettigheter ved innsyn.

Arbeidstakeren har innsigelsesrett etter personvernforordningens
artikkel 21.

Arbeidstakeren skal så langt som mulig gis anledning til å være til
stede under gjennomføringen av innsynet og har rett til å la seg bistå
av tillitsvalgt eller annen representant.

Er innsyn foretatt uten forutgående varsel eller uten at arbeidstakeren
var til stede, skal arbeidstakeren gis skriftlig underretning om dette
så snart innsynet er gjennomført. Underretningen skal, i tillegg til
opplysninger om hvorfor UiB anså vilkårene for innsyn som oppfylt,
inneholde opplysninger om hvilken metode for innsyn som ble benyttet,
hvilke e-poster eller andre dokumenter som ble åpnet samt resultatet av
innsynet.

Unntakene fra rett til informasjon i personopplysningsloven § 16 gjelder
tilsvarende.

Innsyn må så langt som mulig gjennomføres på en slik måte at
opplysningene ikke endres og at frembrakte opplysninger kan etterprøves.

Åpnede e-poster, dokumenter eller tilsvarende som det viser seg at ikke
er nødvendige eller relevante for formålet med innsynet, skal straks
lukkes. Eventuelle kopier skal slettes.

Begjæring om innsyn fremmes av øverste leder ved enheten (institutt,
fakultet eller avdeling i sentraladministrasjonen) i samråd med
HR-avdelingen og systemeier.

Beslutning om innsyn fattes av universitetsdirektør.

Ved dødsfall kan universitetsdirektør beslutte at det skal foretas
innsyn

-  når det er nødvendig for å ivareta den daglige driften eller andre
   berettigede interesser ved virksomheten, eller

-  når dødsboet har gjort gjeldende rett til materiale

Begjæring om slikt innsyn fremmes av øverste leder ved enheten
(institutt, fakultet eller avdeling i sentraladministrasjonen) i samråd
med HR-avdelingen og systemeier.

Universitetsdirektøren kan gi innsyn i informasjon, logger og
sikkerhetskopier til offentlige myndigheter når dette har hjemmel i lov
eller forskrift, samt ved beslutning av retten.

7 Sanksjoner
~~~~~~~~~~~~

Overtredelse av reglementets bestemmelser kan føre til at brukeren
nektes tilgang til hele eller deler av institusjonens IKT-systemer. I
tillegg kan det medføre sanksjoner etter andre regler, så som
disiplinærreaksjoner etter statsansatteloven, advarsel eller utestenging
fra studier og eksamen etter universitets- og høyskoleloven,
erstatningsansvar, straffeansvar o.a.

Midlertidig utestenging i inntil 14 virkedager kan besluttes av øverste
leder ved enheten (institutt, fakultet eller avdeling i
sentraladministrasjonen) etter samråd med systemeier. HR-avdelingen skal
straks varsles dersom utestengingen gjelder en arbeidstaker. Utestenging
ut over 14 virkedager besluttes av universitetsdirektøren.

Midlertidig utestenging kan skje ved berettiget mistanke om at

-  brukeren har gjort seg skyldig i alvorlige overtredelser, eller

-  brukeren eller brukerens IKT-utstyr utgjør en vesentlig trussel for
   informasjonssikkerheten.

I vurderingen skal det legges vekt på overtredelsens grovhet, om
brukeren tidligere har overtrådt reglementet, hvilke følger en
utestenging vil få for brukeren og forholdene ellers.

Klage på vedtak truffet med hjemmel i statsansatteloven, universitets-
og høyskoleloven og forvaltningsloven følger disse lovenes regler om
klage.
