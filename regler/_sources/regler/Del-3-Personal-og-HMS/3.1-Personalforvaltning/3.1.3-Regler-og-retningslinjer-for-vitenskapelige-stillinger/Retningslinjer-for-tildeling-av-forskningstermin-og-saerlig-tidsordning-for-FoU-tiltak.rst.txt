Retningslinjer for tildeling av forskningstermin og særlig tidsordning for FoU-tiltak
=====================================================================================

Fastsatt av Universitetsstyret: 28.04.2016

1. Formål
---------

Forskningstermin gis hvert 7. år og skal bidra til å styrke og utvikle
forskning, innovasjon og forskningsbasert undervisning for vitenskapelig
ansatte med forskerkompetanse. Forskningsterminen må innrettes med sikte
på sammenhengende fordypning i egen forskning, utvikling av nye prosjekt
eller etablering av forskningssamarbeid med andre forskningsmiljøer,
nasjonalt eller internasjonalt.

Det kan gis mulighet for forsknings- og utviklingsarbeid med sikte på
mobilitet og karriereutvikling gjennom særlig tidsordning for
FoU-tiltak, jf. pkt. 3.

2. Forskningstermin
-------------------

2.1 Søknadsberettigede for forskningstermin
~~~~~~~~~~~~~~~~~~~~~~~~~~~~~~~~~~~~~~~~~~~

Fast ansatte professorer og førsteamanuenser i minst 50 % stilling, kan
søke om forskningstermin.

Førsteamanuenser som har fått personlig opprykk fra stilling som
universitetslektor/ førstelektor i henhold til forskrift til
universitets- og høyskoleloven om ansettelse og opprykk i undervisnings-
og forskerstillinger, kan ikke søke om forskningstermin, men kan søke
tidsordning til FoU-tiltak.

2.2 Opptjening av forskningstermin
~~~~~~~~~~~~~~~~~~~~~~~~~~~~~~~~~~

Opptjeningstid for 1 års forskningstermin er 6 års samlet tjeneste som
professor eller førsteamanuensis i minst 50 % stilling, eller et 1/2 år
etter 3 års tjeneste. Når særlige hensyn tilsier det kan det søkes om og
innvilges kortere forskningstermin, med tilsvarende avkortning i
opptjeningstiden. Etter avviklet forskningstermin starter ny
opptjeningsperiode.

Forskningstermin forutsetter at den ansatte har hatt normale
forsknings-, undervisnings- og administrative plikter i
opptjeningsperioden, eller har ledet større forskningsprosjekter.
Lovbestemte permisjoner med lønn og perioder som fastlønte tillitsvalgte
likestilles med normale plikter.

Søknadsberettigede med verv/ansettelse som rektor, prorektor,
viserektor, dekan, prodekan, visedekan og instituttleder opptjener ett
års forskningstermin ved fullført periode. Det kan gis to års
forskningstermin for flere sammenhengende perioder i slike funksjoner.

Søknadsberettigede og fastlønte tillitsvalgte i en andel på 50 % eller
mer, opptjener ett års forskningstermin etter 4 år i sammenhengende
tillitsverv.

Etter særskilt vedtak kan Universitetsstyret fastsette kortere
opptjeningstid for forskningstermin for verv/ansatte med særlig tyngende
faglig/administrative oppgaver ved eller utenfor Universitetet i Bergen.

2.3 Søknad om forskningstermin
~~~~~~~~~~~~~~~~~~~~~~~~~~~~~~

Søknad om forskningstermin sendes til instituttet. Søknaden skal
inneholde en plan for forskningsterminen. Planen bør blant annet
inneholde:

-  Hvilke forskningsaktiviteter m.m. som skal gjennomføres
-  Prosjektbeskrivelse
-  Forventninger til forskningsresultater
-  Arbeidssted under terminen
-  Forslag til finansiering av forskningsprosjektet

Søknadsfrist fastsettes av det enkelte fakultet.

2.4. Tildeling av forskningstermin
~~~~~~~~~~~~~~~~~~~~~~~~~~~~~~~~~~

Instituttet skal ved søknadsfristens utløp utarbeide en innstilling over
mottatte søknader.

I innstillingen kan det blant annet redegjøres for:

-  fremlagte forskningsplaner, forskningssamarbeid med internasjonale
   forskningsmiljø og tverrfaglige prosjekt
-  resultater fra tidligere forskningsterminer og spesiell
   forskningsinnsats i opptjeningstiden
-  særlig stor belastning gjennom lengre tid innen undervisning,
   komitearbeid, og andre administrative funksjoner
-  at det ikke tidligere er søkt eller innvilget forskningstermin
-  kvinners behov for å kvalifisere seg til toppstillinger
-  beskrive hvordan undervisningen skal ivaretas på en forsvarlig måte
   og hvordan veiledningsforhold til mastergrads/-doktorgradsstudenter
   videreføres på en tilfredsstillende måte.

Fakultetet behandler søknadene om forskningstermin med bakgrunn i
innstillingen fra instituttet. Fakultetene avgjør søknadene og tildeler
forskningstermin, samt beslutter eventuell dekning av vikarutgifter.

Dersom det av undervisningsmessige grunner ikke skulle være mulig å
tildele forskningstermin til alle søkere som har nok opptjeningstid, må
det foretas en prioritering av søknadene. Instituttleders innstilling
legges til grunn for prioriteringene.

Søkere som ikke tildeles forskningstermin av undervisningsmessige
grunner, prioriteres for forskningstermin i neste søknadsrunde.
Utsettelsestiden skal i slike tilfeller regnes med i neste
opptjeningsperiode.

Avslag på søknad skal begrunnes. Etter begjæring fra søkeren kan
beslutning om avslag omgjøres av overordnet myndighet som er rektor
dersom fakultetsstyret er tildelingsmyndighet.

Fakultetet kan delegere til instituttet å tildele forskningstermin.

2.5 Avvikling av forskningstermin
~~~~~~~~~~~~~~~~~~~~~~~~~~~~~~~~~

Forskningsterminen skal avvikles i samsvar med formålet for ordningen.
Som hovedregel skal terminen gjennomføres i sammenheng for den opptjente
periode.

Dersom terminen ikke avvikles umiddelbart etter fullført opptjening, kan
fakultetene innvilge utsettelse. Utsettelsestiden skal da regnes med i
neste opptjeningsperiode, men ikke ut over 4 semestre.

Avbrytes terminen som følge av langvarig sykdom eller fødsel, kan det
avtales avvikling av resten av terminen på et senere tidspunkt.

Under terminen er den ansatte fritatt fra undervisningsplikter,
kliniske- og administrative plikter, samt tilstedeværelsesplikt på
ordinært arbeidssted. I terminperioden anses den ansatte for å være i
permisjon med lønn ved opphold utenfor UiB. Normal ferieperiode
forutsettes avviklet under terminen.

Den som har termin har plikt til å gjennomføre planen som er grunnlaget
for søknaden om termin. Det er ikke adgang til å påta seg arbeide,
oppdrag, undervisning, eksamen, veiledning, verv eller annet som kan
hindre eller sinke gjennomføringen av planene uten etter samtykke fra
tildelende myndighet.

Det er normalt ikke anledning til å avvikle termin i en
åremåls-/valgperiode.

2.6 Rapportering av forskningstermin
~~~~~~~~~~~~~~~~~~~~~~~~~~~~~~~~~~~~

Det forventes en skriftlig rapport til fakultetet innen to måneder etter
forskningsterminens avslutning. Regler om rapportskriving gis av det
enkelte fakultet.

3. Særlig tidsordning for FoU-tiltak
------------------------------------

Etter søknad kan det gis mulighet for særlig tidsordning for FoU-tiltak
for fast ansatte i minst 50 % stilling som dosent, førstelektor, samt
førsteamanuensis som har fått personlig opprykk fra stilling som
universitetslektor/førstelektor.

For å kunne søke særlig tidsordning for FoU-tiltak i inntil 3 måneder,
kreves 3 års sammenhengende tjeneste som fast ansatt med
forskerkompetanse i minst 50 % søknadsberettiget stillingskategori,
eller inntil 1/2 år etter 6 års sammenhengende tjeneste.

I søknaden skal det redegjøres for FoU tiltakene som planlegges
gjennomført og en prosjektbeskrivelse.

Søknadsfrist er den samme som for forskningstermin og fastsettes av
fakultetet.

Instituttleder avgjør søknadene og tildeler særlig tidsordning for
FoU-tiltak. Avgjørelsen skjer på bakgrunn av planlagte FoU-aktiviteter,
prosjektbeskrivelse, finansiering og instituttets FoU-profil.

Avslag på søknad skal begrunnes. Etter begjæring fra søkeren kan
beslutning om avslag omgjøres av fakultetsstyret.

FoU-tiltaket skal avvikles i samsvar med formålet for ordningen som er
mobilitet og karriereutvikling, og skal gjennomføres etter avtale med
instituttlederen.

====================== ================== ========================
Dato                   Kommentar          Lagt inn av
====================== ================== ========================
24. juni 2016 10:42:30 Nye retningslinjer Kathrine Brosvik Thorsen
20. mai 2016 12:35:54  Nye retningslinjer Kathrine Brosvik Thorsen
19. mai 2016 10:54:00  Nye retningslinjer Kathrine Brosvik Thorsen
====================== ================== ========================
