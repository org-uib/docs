Reglement for opprykk til stilling som førstebibliotekar
--------------------------------------------------------

§1
^^

Dette reglement gjelder opprykk fra stilling som kode 1199
universitetsbibliotekar til kode 1200 førstebibliotekar på lønnsplan
17.520 ved statlige universiteter og høgskoler under Kirke-, utdannings-
og forskningsdepartementet. Reglementet erstatter alle tidligere
reglementer for opprykk til førstestilling for
universitetsbibliotekarene ved ovennevnte institusjoner. Opprykk etter
dette reglement er personlig og får ingen konsekvenser for innehavers
arbeidsoppgaver og for stillingens plassering ved ledighet.

§2
^^

Universitetsbiblioketarer som anser seg kvalifisert kan søke om opprykk
til førstebibliotekar jf. § 7. Ved utlysing av ledige stillinger på
lavere nivå skal det opplyses at det samtidig er adgang til å søke
opprykk til førstebibliotekar.

§3
^^

Søknader om opprykk skal stiles til og sendes den institusjon som
stillingen er knyttet til. Det er anledning til å innlevere inntil 10
arbeider som søkeren gjerne vil ha lagt til grunn for den sakkyndige
vurderingen. Søknaden må også inneholde "curriculum vitae".

§4
^^

Institusjonens styre avgjør om det selv eller et annet faglig
styringsorgan skal oppnevne sakkyndig utvalg. Utvalget skal bestå av 3
medlemmer. Minst en av de sakkyndige bør ha kompetanse over
førstestillingsnivå. De øvrige skal oppnevnes blant personer som minst
har kompetanse som førstebibliotekar innen det området søkeren
representerer. Minst ett medlem skal være fra en annen institusjon, og
begge kjønn skal om mulig være representert i utvalget. I særlige
tilfeller kan utvalget be en eller flere spesialsakkyndige om å uttale
seg om deler av det materiale som er sendt inn. For at opprykk skal
finne sted, må komiteen enstemmig finne søkeren kvalifisert.

§5
^^

Dersom en søker er erklært kompetent til førsteamanuensisstilling ved en
institusjon som er godkjent av departementet eller har norsk doktorgrad
eller utenlandsk doktorgrad godkjent som likeverdig med norsk, skal det
ikke nedsettes utvalg, men gis opprykk til førstebibliotekar uten
nærmere vurdering.

§6
^^

Ved kompetansevurdering skal det legges vekt på en bred vurdering av
søkernes samlede kvalifikasjoner. De faglige kompetansekrav for
førstebibliotekar skal samlet sett være på nivå med kravene til
førsteamanuensis. Vurderingen skal bygge på en dokumentasjon av de
bibliotekfaglige kvalifikasjoner. Vektlegging av de ulike kriteriene kan
variere med oppgaver og virksomhet. Ansiennitet tillegges ikke vekt.
Vurderingene skal bygge på: - vitenskapelige bibliotekfaglige arbeider -
ledelse og deltaking i bibliotekfaglige og andre forskningsprosjekt -
utvikling av dokumentasjons- og informasjonssystemer på høyt faglig nivå
- faglig bearbeidelse og presentasjon av spesialsamlinger, herunder
tekstkritiske utgaver - dokumenterte utstillinger - utarbeiding av
læremidler, kompendier og audiovisuelle midler - dokumentert
bibliotekfaglig utviklings- og forsøksarbeid - undervisningsarbeid,
herunder bibliografisk undervisning

§7
^^

Ved søknad om opprykk til førstebibliotekar i forbindelse med tilsetting
tildeler tilsettingsorganer opprykk på grunnlag av uttalelsen fra det
sakkyndige utvalget. Ved søknad om opprykk fra tjenestemenn ved
institusjonen tildeler administrasjonen opprykk på grunnlag av
uttalelsen fra det sakkyndige utvalget, eller dokumentasjon etter § 5.
Opprykk gis med virkning fra første dag i måneden etter at søknad er
innlevert/tiltredelsestidspunkt.

§8
^^

Den sakkyndige vurdering sendes søkeren så snart den foreligger. Det
gjøres oppmerksom på at denne utsendelsen ikke betyr at det er anledning
til å påklage de sakkyndiges uttalelse, men søkeren kan komme med
merknader. Eventuelle merknader må foreligge innen 10 dager etter at den
sakkyndige vurderingen er sendt til søkeren, og vedlegges saken.

§9
^^

Blir søknaden avslått på grunn av manglende kvalifikasjoner, kan ny
søknad om opprykk tidligst sendes inn to år etter at avgjørelsen forelå.

========================== ========= ========================
Dato                       Kommentar Lagt inn av
========================== ========= ========================
02. februar 2011 12:34:20  Lagt inn  Kathrine Brosvik Thorsen
12. januar 2011 14:01:42   Lagt inn  Kathrine Brosvik Thorsen
20. desember 2010 13:35:17 Lagt inn  Kathrine Brosvik Thorsen
========================== ========= ========================
