Regler for behandling av opprykk i undervisnings- og forskningsstillinger
----------------------------------------------------------------------

Fastsatt av Universitetsstyret: 28.04.2016, sist endret 17.6.2025, jf. 
sak nr. 2025/12064.

Universitets- og høyskoleforskriftens § 3-13 fastsetter at søknad om 
opprykk bare kan fremsettes ved egen institusjon og innenfor fagområdet
der søkeren er ansatt. Ved opprykk gjelder krav fastsatt med hjemmel i
§ 3-3 til § 3-7.

Universitets- og høyskoleforskriftens § 3-14 (siste avsnitt) lyder som følger: 
«Institusjonene skal fastsette om de tillater bruk av kompetansevurderinger
fra andre institusjoner og hvor lang tid tilbake en slik vurdering kan være 
utført.» 

Universitetsstyret vedtar følgende regler for opprykk i undervisnings- og
forskningsstillinger ved Universitetet i Bergen: 

1. 
^^
Som hovedregel kan opprykk i undervisnings- og forskningsstillinger bare
søkes etter bedømmelser foretatt av sakkyndige komiteer opprettet av UiB.
Sammensetning av sakkyndig komite følger Reglement for ansettelse i 
undervisnings- og forskningsstillinger, rekrutteringsstillinger og 
lederstillinger på åremål punkt 6.2.  

2.
^^ 
Universitetsstyret delegerer til fakultetsstyret og styret for 
universitetsmuseet innenfor sitt fagområde å bestemme at bedømmelser 
foretatt av sakkyndige komiteer opprettet av andre institusjoner kan 
legges til grunn for institusjonens vurdering av opprykk. 

3. 
^^
Bestemmelser om at bedømmelser foretatt av sakkyndige komiteer opprettet
av andre institusjoner kan legges til grunn for institusjonens vurdering 
av opprykk, må være i overensstemmelse med den nasjonale forskriften og 
følgende interne regler for UiB: 

3.1
^^^
Godkjenning av bedømmelser foretatt av sakkyndige komiteer opprettet av
andre institusjoner kan bare gjøres når denne institusjonen som minimum 
stiller tilsvarende krav til kompetanse for en stilling som UiB. 

3.2
^^^
Godkjenning av bedømmelser foretatt av sakkyndige komiteer opprettet
av andre institusjoner må være en generell godkjenning av alle 
bedømminger ved den andre institusjonen. Det er ikke anledning til å
begrense godkjenningsvedtaket til å gjelde enkeltsøknader. 

3.3 
^^^
Har UiB for enkelte stillingsgrupper stilt generelle krav til kompetanse
utover minimumskravene i forskriftens § 3-3 til § 3-7, må slike tilleggskrav
gjelde over tid for alle ansettelser og opprykk ved UiB, og være gjort kjent
for ansatte og søkere.

Godkjenning av bedømmelser foretatt av sakkyndige komiteer opprettet av 
andre institusjoner kan bare gjøres når denne institusjonen som minimum
stiller de samme tilleggskrav som UiB har gjort for stillingsgruppen

3.4 
^^^
Kompetansevurderinger fra andre institusjoner skal være gjennomført etter
1. september 2019 (innføringstidspunkt for utdanningsfaglig kompetanse) og 
uansett ikke eldre enn 6 år fra søknadstidspunktet, og det forutsettes at 
kompetansevurderingen tilfredsstiller kvalifikasjonskravene i forskrift 
9. februar 2006 nr. 129 om ansettelse og opprykk i undervisnings- og 
forskerstillinger for opprykk som gis senest 31. juli 2025.  Ved opprykk 
fra 1. august 2025 må kompetansevurderingen tilfredsstille kvalifikasjonskravene
i forskrift om undervisnings- og forskningsstillinger, rekrutteringsstillinger
og innstegsstillinger (kapittel 3 i universitets- og høyskoleforskriften 
gjeldende fra 1. august 2024). 

4. 
^^
Oppnådd kompetanseerklæring fra annen institusjon for ekstraerverv som professor, 
kan kun danne grunnlag for opprykk fra førsteamanuensis til professor i tilfeller 
der det er gjennomført full professorkompetansevurdering. 

5. 
^^
Søknadsfristene til å søke opprykk til professor er 15. mars og 15. september.
Når særlige grunner foreligger, kan rektor godkjenne at fristene fravikes.

6.
^^ 
Søknader om opprykk til stilling som førstebibliotekar behandles av tilsettingsorganet
for slike stillinger. I tillegg til at leder av Universitetsbibliotekrådet deltar, 
erstatter bibliotekdirektøren en av de andre faste arbeidsgiverrepresentantene.

7.
^^ 
UiB åpner ikke for at ansatte kan søke opprykk fra universitets- og høyskolelektor
til førsteamanuensis.  Forskriftens § 13-2, tredje avsnitt, gir likevel en slik rett
frem til 31. desember 2027. I overgangsperioden behandles slike opprykk etter 
`gammel forskrift. <https://lovdata.no/pro/#document/SFO/forskrift/2006-02-09-129/%C2%A72-4>`__


8. 
^^
UiB åpner ikke for at ansatte kan søke om overgang mellom stillingskategorier på 
samme nivå med hjemmel i forskriftens § 3-15. 



====================== ============== ========================
Dato                   Kommentar      Lagt inn av
====================== ============== ========================
18. juni 2025          Nye regler     Mona Viksøy
14. februar 2023       Punkt 5 endret Mona Viksøy
24. juni 2016 10:49:31 Nye regler     Kathrine Brosvik Thorsen
24. juni 2016 10:47:22 Nye regler     Kathrine Brosvik Thorsen
20. mai 2016 12:35:31  Nye regler     Kathrine Brosvik Thorsen
20. mai 2016 12:30:13  Nye regler     Kathrine Brosvik Thorsen
====================== ============= ========================
