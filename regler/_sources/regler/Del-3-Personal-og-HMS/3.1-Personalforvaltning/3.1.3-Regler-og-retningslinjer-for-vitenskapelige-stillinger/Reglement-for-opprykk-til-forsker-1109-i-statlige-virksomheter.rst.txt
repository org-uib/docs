Reglement for opprykk til forsker 1109 i statlige virksomheter
--------------------------------------------------------------

Reglementet erstatter alle tidligere reglementer for opprykk til forsker
1109 i statlige virksomheter

§1
^^

Dette reglementet gjelder for forsker 1108 i fast statlig
stilling/åremålsstilling - og i eksternt finansiert stilling hvor
tilsettingsforholdet har en varighet på 2 år eller mer utover
søknadstidspunktet - som søker om opprykk til forsker 1109. Opprykk
etter dette reglementet er personlig. Det kan få konsekvenser for
innehavers arbeidsoppgaver, jf. § 4 siste avsnitt.

§2
^^

Forsker 1108 kan bare søker om opprykk til forsker 1109 innenfor det
fagområde/forskningsfelt vedkommende er tilsatt.

§3
^^

Søknad om opprykk skal sendes den virksomhet som stillingen er knyttet
til. Søkeren skal legge ved en beskrivelse av sin vitenskapelige
produksjon og herunder omtale inntil 5-10 arbeider som vedkommende
spesielt vil ha lagt til grunn for den sakkyndige vurderingen. Det
sakkyndige utvalget kan be om supplerende arbeider etter behov. Søknaden
må inneholde curriculum vitae og publikasjonsliste.

§4
^^

Kompetansekravene for forsker 1109 er norsk doktorgrad, eller utenlandsk
doktorgrad godkjent som likeverdig med norsk doktorgrad, eller
førsteamanuensiskompetanse ved norsk virksomhet, eller dokumentert
kompetanse på tilsvarende nivå gjennom vitenskapelig arbeid av
tilsvarende omfang og kvalitet. Virksomheter som på bakgrunn av sin
egenart har utfyllende regler om krav til forsker 1109, kan ta disse i
betraktning ved behandling av søknaden.

§5
^^

Dersom en søker er erklært kompetent av sakkyndig utvalg til forsker
1109-stilling, eller høgre forskerstilling ved en virksomhet som er
godkjent av vedkommende departement, eller har norsk doktorgrad, eller
utenlandsk doktorgrad som er godkjent som likeverdig med norsk - skal
det ikke oppnevnes sakkyndige.

§6
^^

Virksomhetens styre avgjør om det selv eller et annet faglig
styringsorgan skal oppnevne sakkyndig utvalg. I virksomheter som ikke
har eget styre, avgjøre administrasjonen hvem som skal oppnevne
sakkyndig utvalg. Utvalget skal bestå av 3 medlemmer som har kompetanse
innen søkers fagområde/fagfelt. Minst en av de sakkyndige må ha
kompetanse over forsker 1109 nivå. De øvrige må ha forsker 1109
kompetanse. Minst ett av medlemmene i utvalget bør være tilsatt i et
fagmiljø som har fått ansvar for doktorgradsutdanning. To av de
sakkyndige skal velges utenom den virksomhet som stillingen er knyttet
til, dersom ikke helt spesielle hensyn er til hinder for det. Begge
kjønn skal om mulig være representert i utvalget. De sakkyndige kan i
særlige tilfeller be en eller flere spesialsakkyndige om å uttale seg om
deler av det materiale som er sendt inn. Ved søknad om opprykk fra
tjenestemann ved virksomheten skal den sakkyndige vurdering vise om
søkeren tilfredsstiller de kvalifikasjonskrav som er fastsatt i § 4.
Disse kvalifikasjonskrav gjelder også når det søkes om opprykk i
forbindelse med søknad på stilling. Den sakkyndige vurdering sendes
søkeren så snart den foreligger. For søker som ikke er funnet
kvalifisert, bør årsak til manglende kvalifikasjon oppgis. Det er ikke
adgang til å påklage de sakkyndiges uttalelse, men søkeren kan komme med
merknader til uttalelsen før det tas endelig avgjørelse. Eventuelle
merknader, som må foreligge innen 10 dager etter at uttalelsen er sendt
søkeren, vedlegges saken.

§7
^^

Ved søknad om opprykk til forsker 1109 i forbindelse med tilsetting
tildeler tilsettingsorganet opprykk på grunnlag av uttalelsen fra det
sakkyndige utvalget. Ved søknad om opprykk fra tjenestemann ved
virksomheten tildeler administrasjonen opprykk på grunnlag av uttalelsen
fra det sakkyndige utvalget. De sakkyndige må enstemmig finne
vedkommende kvalifisert som forsker 1109 for at opprykk skal gis. Ved
søknad fra tjenestemann ved virksomheten tildeler administrasjonen
opprykk når vedkommende er kvalifisert etter § 5. Administrasjonen kan
dessuten iverksette opprykk for tjenestemann som dokumenterbart er
kvalifisert etter § 5, selv om vedkommende ikke har søkt om opprykk.
Opprykk gis med virkning fra den første dag i måneden etter at søknaden
er innlevert.

§8
^^

Blir søknaden avslått på grunn av manglende kvalifikasjoner, kan ny
søknad om opprykk tidligst sendes inn ett år etter at melding om avslag
foreligger.

========================== ========= ========================
Dato                       Kommentar Lagt inn av
========================== ========= ========================
02. februar 2011 12:29:52  Lagt inn  Kathrine Brosvik Thorsen
12. januar 2011 13:57:35   Lagt inn  Kathrine Brosvik Thorsen
20. desember 2010 13:33:16 Lagt inn  Kathrine Brosvik Thorsen
========================== ========= ========================
