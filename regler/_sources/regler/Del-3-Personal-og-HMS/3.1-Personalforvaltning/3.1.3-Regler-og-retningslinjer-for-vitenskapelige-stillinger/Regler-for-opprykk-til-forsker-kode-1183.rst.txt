Regler for opprykk til forsker kode 1183
----------------------------------------

§1
^^

Disse regler gjelder for forsker 1109 og 1110 i fast statlig
stilling/åremålsstilling - og i eksternt finansiert stilling hvor
tilsettingsforholdet har en varlighet på 3 år eller mer utover
søknadstidspunktet - som søker om opprykk til forsker 1183 på grunnlag
av kompetanseerklæring. Opprykk etter dette reglement er personlig og
får ingen konsekvenser for innehaverens arbeidsoppgaver og for
stillingens plassering ved ledighet. Arbeids- og
administrasjonsdepartementet fastsetter nærmere bestemmelser om hvem
ordningen gjelder for.

§2
^^

Bedømmingen av søkere som ønsker opprykk til forsker 1183 gjennomføres
av komiteer nedsatt av den enkelte institusjon og innen hvert enkelt
fagområde/forskningsfelt. Søker kan også bedømmes av komite ved annen
institusjon der det er åpenbart at komiteen har nødvendig kompetanse til
å vurdere søkeren innen det aktuelle fagområde/forskningsfelt. Det er en
forutsetning at søkerens egen institusjon godtar denne fremgangsmåten.

§3
^^

Bedømmelseskomiteen skal bestå av minst 3 personer med
professorkompetanse eller kompetanse på forsker 1183-nivå innen søkerens
fagområde/forskningsfelt. Det utpekes en administrator for komiteen.
Dersom denne ikke samtidig er medlem av komiteen, har vedkommende ikke
avgjørelsesrett i komiteen. Så langt det er mulig, og på de
fagområder/forskningsfelt det er naturlig, skal komiteen ha et medlem
fra et annet land. Bare ett medlem av bedømmelseskomiteen kan være fra
søkerens egen institusjon. Komiteen må om mulig ha begge kjønn
representert.

§4
^^

Kompetansekrav - innen de ulike fagområder/forskningsfelt er det
etablert internasjonale og/eller nasjonale standarder for
professorkompetanse eller forskerkompetanse på professornivå.
Bedømmelseskomiteen må legge disse standarder til grunn ved bedømmingen.
- Institusjoner/virksomheter som på bakgrunn av sin egenart har
utfyllende regler om krav til forsker i toppstilling, kan ta disse i
betraktning ved behandling av søknaden.

§5
^^

En forsker 1109/forsker 1110 kan bare søke om personlig opprykk innen
det fagområde/forskningsfelt der vedkommende er tilsatt. Når en komite
avgir en kompetanseerklæring, skal denne alltid gi et eksplisitt uttrykk
for hvilket fagområde/forskningsfelt og i hvilken spesialitet søkeren
har sin fordypning, der det er relevant. Uttalelsen skal alltid gi
uttrykk for om kompetanseerklæringen er enstemmig og utvilsom. Styret,
dvs. ledelsen hvis institusjonen ikke har eget styre, tildeler opprykk
på grunnlag av godkjent kompetanseerklæring fra komiteen. Den sakkyndige
komite må enstemmig tilkjenne vedkommende forsker 1183 kompetanse for at
opprykk skal gis.

§6
^^

Forsker 1109/1110 som er erklært professorkompetent ved norsk
institusjon i løpet av de 6 siste år fra søknadstidspunktet (jf. § 5,
første avsnitt) kan søke egen institusjon om opprykk til forsker 1183. I
de tilfeller der det foreligger enstemmig og utvilsom
professorkompetanseerklæring, kan opprykk skje uten ny bedømming, jf. §
5. Institusjoner/virksomheter som på bakgrunn av sin egenart har
utfyllende regler om krav til forsker i toppstilling, kan ta disse i
betraktning ved behandling av søknaden. Dersom kompetansen er gitt under
tvil, eller ved uenighet mellom de sakkyndige, skal det foretas ny
bedømming etter § 2. Også for de som har kompetanseerklæring eldre enn 6
år, skal søknad om opprykk behandles av bedømmelseskomite. Komiteen
vurderer om ny fullstendig bedømming er påkrevd.

§7
^^

Forsker 1109/1110 som har oppnådd utenlandsk professorkompetanse, kan
søke om å få sin kompetanse vurdert som grunnlag for opprykk etter
norske regler med søknadsfrist etter § 11. Bedømmelseskomiteen (etter §
2) vurderer om ny fullstendig bedømming er påkrevd.

§8
^^

For forsker 1109/1110 som har oppnådd kompetanseerklæring for professor
II-stilling eller tidligere dosentstilling, og som søker om opprykk,
skal det foretas ny bedømming.

§9
^^

Forsker 1109/1110 som ikke har vært bedømt for kompetanse som forsker
1183 ved norsk institusjon i løpet av de siste 2 år, kan kreve å få sin
kompetanse bedømt.

§10
^^^

Det er anledning til å levere inn inntil 15 arbeider i forbindelse med
bedømmingen. Søker skal levere inn fullstendig publikasjonsliste samt
liste over andre vitenskapelige aktiviteter i tilknytning til eget
fagområde/forskningsfelt. Listene kan kommenteres. Den enkelte
institusjon bestemmer selv i eget reglement hva som skal gjelde som
andre vitenskapelige aktiviteter.

§11
^^^

Søknaden sendes egen institusjon og skal bestå av 5 eksemplarer av både
søknad, vedlegg og vitenskapelige arbeider. Frist for søknad om opprykk
til forsker 1183 er 1. mai hvert år. Det er ikke anledning til å sende
inn arbeider etter søknadsfristens utløp. Eventuelle opprykk vil gjelde
fra samme dato.

========================== ========= ========================
Dato                       Kommentar Lagt inn av
========================== ========= ========================
02. februar 2011 12:33:21  Lagt inn  Kathrine Brosvik Thorsen
12. januar 2011 14:00:01   Lagt inn  Kathrine Brosvik Thorsen
20. desember 2010 13:34:23 Lagt inn  Kathrine Brosvik Thorsen
========================== ========= ========================
