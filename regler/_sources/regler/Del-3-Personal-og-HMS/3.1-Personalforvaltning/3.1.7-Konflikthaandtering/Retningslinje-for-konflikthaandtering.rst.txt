Retningslinje for konflikthåndtering
------------------------------------

:doc:`English version </regler_en/Part-3-Human-Resources-and-HSE/3.1-Human-Resources/3.1.7-Conflict-management/Guidelines-for-conflict-management>`

Innledning
~~~~~~~~~~

I ethvert arbeidsmiljø kan det oppstå uenigheter mellom ansatte om
faglige og administrative spørsmål, samt om utøvelse av arbeidsgivers
styringsrett. Slike uenigheter er også en del av arbeidsmiljøet ved UiB,
og vil normalt ikke i seg selv innebære at det foreligger en
konfliktsituasjon.

I et godt arbeidsmiljø skal terskelen være lav for å fremme saklig og
konstruktiv kritikk. Ansatte ved UiB skal kunne ytre seg om
problematiske og konfliktfylte forhold i virksomheten og være trygg på
at disse blir fulgt opp og håndtert på en god måte.

Definisjon
~~~~~~~~~~

En konflikt er en situasjon der to personer, en person og en gruppe
eller to grupper føler seg forhindret eller frustrert av den
andre.\ `[1] <https://regler.app.uib.no/regler/null>`__

Forebygging
~~~~~~~~~~~

Det forventes at alle UiB-ansatte ved sin opptreden bidrar til å
forebygge at konflikter oppstår i eget arbeidsmiljø. Dette gjøres blant
annet ved å delta i det organiserte verne- og miljøarbeidet i
virksomheten og aktivt medvirke ved gjennomføring av de tiltak som blir
satt i verk for å skape et godt og trygt arbeidsmiljø.

Virkeområde
~~~~~~~~~~~

UiB har det overordnede ansvaret for et fullt forsvarlig arbeidsmiljø,
herunder håndtering av konflikter.

Retningslinjen er ment som et hjelpemiddel for leder til å håndtere
konflikter mellom to eller flere ansatte. Dette omfatter konflikter
mellom kollegaer, mellom medarbeidere og ledere og mellom ledere.

Ved konflikter mellom ansatte og andre henvises det blant annet til
studentenes Si fra- system og Retningslinjer for håndtering av vold og
trusler.

En ansatt som blir oppmerksom på en konflikt han selv ikke er involvert
i, eller kritikkverdig atferd for øvrig, kan velge å varsle om dette i
h.h.t. UiBs retningslinjer for varsling.

Konflikter som skyldes det en eller flere ansatte mener er uredelighet i
forskningen, håndteres etter egne regler.

Melde fra om konfliktsituasjoner
~~~~~~~~~~~~~~~~~~~~~~~~~~~~~~~~

Ansatte som opplever å være del av en konflikt som de selv ikke er i
stand til å håndtere, må melde fra til nærmeste leder med personalansvar
eller til overordnet leder.

Melding kan også gis via verneombud eller tillitsvalgt. Når verneombudet
har varslet arbeidsgiver, skal verneombudet overlate den konkrete
håndteringen av saken til arbeidsgiver. Både leder og ansatt kan ta
kontakt med Bedriftshelsetjenesten (BHT). Arbeidsgiver skal også sørge
for at bedriftshelsetjenesten bistår ved behov. BHT har taushetsplikt,
samt en fri og uavhengig rolle i arbeidsmiljøsaker.

Håndtering
~~~~~~~~~~

Når leder blir oppmerksom på en konflikt, skal vedkommende snarest søke
å skaffe seg oversikt over saken og sikre at saksbehandlingen blir
forsvarlig. Saksbehandlingen skal dokumenteres skriftlig.

Så langt det er mulig, må leder sjekke at man selv ikke er en del av
konflikten. I så fall skal saken behandles på overordnet ledernivå.

Leder kan søke råd og bistand om håndtering av konflikten fra HR-
avdelingen og/eller Bedriftshelsetjenesten.

**Kartlegging**
^^^^^^^^^^^^^^^

Det vil ofte være naturlig å innlede kartleggingen med individuelle
samtaler med de involverte og andre som kan kaste lys over saken.

Noen råd om samtalene:

-  Informer de involverte om deres rett til å ha med
   tillitsvalgt/rådgiver i innkallingen. Opplys samtidig om hvem
   arbeidsgiver har bedt om å være tilstede på møtet
-  Klargjør innledningsvis formålet med og premissene for samtalen
-  Vær forberedt på at slike samtaler kan oppleves følelsesmessig
   belastende for den ansatte
-  Ikke vær forutinntatt. Vær opptatt av å lytte til de ansatte. Unngå å
   bli farget av den første informasjonen du mottar. Ulike versjoner kan
   være like riktige/gale
-  Lag notat fra samtalene. For å unngå eventuelle misforståelser, bør
   den ansatte få gjennomgå og eventuelt revidere notatene fra sine
   samtaler
-  Fortrolighet og konfidensialitet er særdeles viktig i slike
   sammenhenger. Ved videreformidling av meddelte opplysninger, bør man
   unngå å referere til hvem som har sagt hva, men fokusere på det som
   ble formidlet

Etter samtalene må det lages en oppsummering av saken og det må det
vurderes om det er behov for ytterligere informasjonsinnhenting for å få
kartlagt saken.

Konklusjon
^^^^^^^^^^

Når leder mener saken er opplyst så godt som mulig, skal det konkluderes
med hensyn til hvordan saken skal håndteres videre eller hvilke tiltak
som er nødvendige for å sikre et fullt forsvarlig arbeidsmiljø. De
involverte skal orienteres om konklusjonen.

Oppfølging
^^^^^^^^^^

Den videre håndtering av konflikten innebærer ikke alltid en
aktivitetsplikt for arbeidsgiver i forhold til å gjenopprette et
forsvarlig arbeidsmiljø. I noen saker er det tilstrekkelig med en
klargjøring overfor den/de involverte om at de må innordne seg
arbeidsgivers instrukser også om de måtte være uenig i disse. I andre
tilfeller kan megling være mest hensiktsmessig, mens det i en del saker
må formidles til den/de ansatte at situasjonen er av slik karakter som
må aksepteres i et arbeidsforhold.

Saker som kategoriseres som ‘utilbørlig opptreden’ er imidlertid ikke
gjenstand for megling eller noe en ansatt må akseptere innenfor
arbeidsforholdet. I slike tilfeller skal det alltid reageres overfor
den/de som utøver den utilbørlige opptredenen.

Dersom leder konkluderer med at det er nødvendig å iverksette tiltak for
å sikre et fullt forsvarlig arbeidsmiljø, skal det overfor de involverte
parter redegjøres for hvilke tiltak som skal iverksettes og opplyses om
fremdriftsplanen for når dette er planlagt iverksatt.

I noen tilfeller kan det være aktuelt å bruke ekstern konfliktrådgivning
fra konsulentfirma e.l.

Verneombud skal orienteres om håndtering av konfliktsaker de har meldt.

Dersom leders konklusjon innebærer at en eller flere ansatte skal
ilegges formelle reaksjoner, skal dette skje i samsvar med gjeldende
regler. Før en slik prosess iverksettes, bør det konfereres med HR-
avdelingen.

For å hindre at konfliktsituasjonen gjenoppstår må leder følge opp
konfliktsaken i ettertid. Dette må gjøres selv om konfliktsaken
tilsynelatende løste seg på en grei måte.

Manglende håndtering
''''''''''''''''''''

Manglende håndtering av konflikter kan eventuelt varsles som
kritikkverdig forhold i h.h.t. UiBs Retningslinje for varsling.

`[1] <https://regler.app.uib.no/regler/null>`__ Evert van de Vliert
(1998)

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 14. mai 2020         | Ny retningslinje for | Kathrine Brosvik     |
| 14:31:51             | konflikthåndtering   | Thorsen              |
+----------------------+----------------------+----------------------+
| 14. mai 2020         | Ny retningslinje for | Kathrine Brosvik     |
| 14:29:03             | konflikthåndtering   | Thorsen              |
+----------------------+----------------------+----------------------+
| 04. september 2018   | Ny retningslinje for | Kathrine Brosvik     |
| 14:20:38             | konflikthåndtering   | Thorsen              |
+----------------------+----------------------+----------------------+
| 02. februar 2011     | Formatert            | Kathrine Brosvik     |
| 12:53:21             |                      | Thorsen              |
+----------------------+----------------------+----------------------+
| 02. februar 2011     | Formatert            | Kathrine Brosvik     |
| 12:52:29             |                      | Thorsen              |
+----------------------+----------------------+----------------------+
| 07. juni 2010        | Formatert            | Kathrine Brosvik     |
| 10:47:08             |                      | Thorsen              |
+----------------------+----------------------+----------------------+
| 07. juni 2010        | Formatert            | Kathrine Brosvik     |
| 10:42:00             |                      | Thorsen              |
+----------------------+----------------------+----------------------+
| 07. juni 2010        | Formatert            | Kathrine Brosvik     |
| 10:41:00             |                      | Thorsen              |
+----------------------+----------------------+----------------------+
| 09. mars 2010        | Lagt inn             | Kathrine Brosvik     |
| 15:21:40             |                      | Thorsen              |
+----------------------+----------------------+----------------------+
