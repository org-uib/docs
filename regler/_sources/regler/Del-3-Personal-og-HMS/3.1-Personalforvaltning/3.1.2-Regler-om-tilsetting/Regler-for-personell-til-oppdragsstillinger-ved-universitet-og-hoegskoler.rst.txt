Regler for personell til oppdragsstillinger ved universitet og høgskoler
------------------------------------------------------------------------

Fastsatt av kultur- og vitenskapsdepartementet 28. august 1985, med
endringer i brev av 14.07.88 til Universitetet i Oslo (endringer angitt
med*). (Stillingskoder er justert i samsvar med statens nye lønnssystem
1991.)

1. Definisjon av oppdragsforskning
~~~~~~~~~~~~~~~~~~~~~~~~~~~~~~~~~~

Med oppdragsforskning forstås i hovedsak anvendt forskning som er
eksternt finansiert og som har grunnlag i kontraktsforhold med
gjensidige rettigheter og plikter for oppdragsgiver og den berørte
institusjon.

2. Stillingskategorier
~~~~~~~~~~~~~~~~~~~~~~

-  De vitenskapelige stillingene i etatsplanene fra Kultur- og
   vitenskapsdeparte-mentet (lønnsplanene 17.510 og 17.515) skal ikke
   benyttes ved tilsetting av personell til oppdragsforskning. \*1) For
   det vitenskapelige personale til oppdragsforskning nyttes
   forskerstillingene på lpl. 90.400, dvs. forsker 1108, forsker 1109,
   forsker 1109 og forsker 1110 etter en vurdering av
   forskningsoppdragets karakter og art og det engasjerte personalets
   vitenskapelige kvalifikasjoner. Dersom det er nødvendig også å
   engasjere vitenskapelig personale som i sine ordinære stillinger er
   lønnet høyere, beholder disse sin lønn, begrenset oppad til lønn for
   professor. Personell som engasjeres som forskningsassistent lønnes
   etter lønnsstiger svarende til lønnsstigene for vitenskapelig
   assistent kode 1019 og 1020 \*2) Ved avlønning i henholdsvis kodene
   1019 og 1020 forutsettes lagt til grunn samme regler som for
   vitenskapelig assistent. For det administrative og tekniske
   hjelpepersonale kan alle aktuelle arbeidstakerkategorier innenfor
   lønnsplansystemet anvendes for stilling til og med ltr. 17. \*3)
   Stillinger for oppdragsforskning som medfører organisatoriske
   endringer kan bare opprettes etter særskilt godkjennelse fra
   departementet, eventuelt Stortinget.
-  Personale i den ordinære virksomheten kan også knyttes til
   oppdragsvirksom-heten i bistilling. I hovedsak vil
   oppdragsvirksomheten da honoreres av oppdragsinntektene etter
   alminnelige bestemmelser for bistillingsgodtgjørelse. Det er en
   forutsetning at ordinær arbeidstid fullt ut er belagt med andre
   oppgaver for institusjonen. Etter omstendighetene kan det tas opp
   forhandlinger for personale i den ordinære virksomhet med henvisning
   til hovedtariffavtalens V b på grunnlag av arbeid i tilknytning til
   oppdragsvirksomhet.

3. Disponering av de ulike stillingskategorier
~~~~~~~~~~~~~~~~~~~~~~~~~~~~~~~~~~~~~~~~~~~~~~

Innenfor rammen av de hjemler som er stilt til rådighet for
oppdragsforskning over statsbudsjettet, har den enkelte
virksomhet/institusjon fullmakt til å anvende de stillingskategorier som
er omtalt ovenfor (punkt 2) til faglig sammensetning av en slik
personellgruppe som er nødvendig for å løse det enkelte
forskningsoppdrag. De ulike stillinger kan omgjøres av vedkommende
virksomhet etter hvert som de faglige behovene melder seg.
Omgjøringsadgangen gjelder midlertidige stillinger. Faste stillinger kan
omgjøres etter Kultur- og vitenskapsdepartementets alminnelige
omgjøringsfullmakt.

4. Tilsetting og kvalifikasjonskrav
~~~~~~~~~~~~~~~~~~~~~~~~~~~~~~~~~~~

-  Ved tilsetting anvendes vanligvis den alminnelige
   tilsettingsprosedyre som ved tilsetting i
   virksomhetens/institusjonens ordinære virksomhet. Når det stilles
   krav til hurtig tiltredelse kan det etter samråd med
   arbeidstakerorganisasjonene gjøres unntak fra denne hovedregelen.
-  Når det gjelder kvalifikasjonskrav for det vitenskapelige personalet
   skal det stilles samme kompetansekrav til oppdragsstillinger som
   fastsatt for det vitenskapelige personale i ordinære stillinger på
   samme nivå ved virksomhet.

5. Tilsettingsform
~~~~~~~~~~~~~~~~~~

På grunn av oppdragenes midlertidige karakter skal hovedvekten av
tilsettingene være midlertidige. det kan imidlertid ved større
institusjoner/virksomheter nyttes fast tilsetting når det ved
tilsettingen er kjent at man i fremtiden vil ha arbeid og oppdrag av
slik karakter at fast tilsatte med fordel kan anvendes til oppgavene og
det er opprettet faste stillingshjemler på statsbudsjettet til dette
formål.

6. Tjenestemannsrett
~~~~~~~~~~~~~~~~~~~~

Oppdragspersonalet omfattes av de tjenestemannsrettslige lover, regler
og avtaler som gjelder andre arbeidstakere i staten.

7. Arbeidsvilkår
~~~~~~~~~~~~~~~~

Arbeidsplikten består normalt i å utføre alle arbeidsoppgaver som er
nødvendig for gjennomføring av oppdraget innenfor rammen av
arbeidstidsbestemmelsene. Forskerne har rett og plikt til å anvende
deler av arbeidstiden til oppbygging og vedlikehold av egen kompetanse
med nødvendig betydning for oppdraget. En viss del av arbeidstiden kan
ved oppdrag av en viss varighet og i henhold til særlig bestemmelse i
arbeidskontrakten i det enkelte tilfellet, anvendes til egen virksomhet
slik som tid til etterarbeid med forskningsspørsmål i tilknytning til
oppdraget, f.eks. med tanke på å gjøre rapporter egnet for publisering i
ordinære vitenskapelige tidsskrifter eller lignende. Det kan anvendes
smidige fortolkninger av retningslinjene ovenfor til fordel for
arbeidstaker, så sant alle økonomiske utslag dekkes økonomisk av
oppdragsgiver.

8. Arbeidstid og ferie
~~~~~~~~~~~~~~~~~~~~~~

Arbeidstid for stillingen er basert på netto 37,5 timer pr. uke over
vanlig arbeidsår med ferie/ferielønnstillegg i samsvar med den ordning
som gjelder for tjenestemenn i staten.

9. Oppdragsvirksomhetens forhold til den ordinære virksomhet
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Det er en hovedsak å holde et klart økonomisk skille mellom
oppdragsvirksom- heten og den øvrige virksomhet. Alle utgifter som
oppdragene medfører, skal dekkes av oppdragsinntekter. Vitenskapelig
personale i ordinære stillinger ved virksomheter hvor de har rett til
egen forskningsvirksomhet, kan imidlertid delta i eksternt finansiert
oppdragsvirksomhet den tid de har til disposisjon for egen forskning
uten at lønnsutgiftene belastes oppdragsgiver. Dette kan være en aktuell
samarbeidsform når virksomheten/institusjonen har spesiell interesse av
at prosjektet blir gjennomført og ekstra finansiering har karakter av
bidrag til egen forskning. Ved de regionale høgskoler eller andre
høgskoler, hvor det vitenskapelige personale ikke har reglementsfestet
rett til egen forskningsvirksomhet, avgjør høgskolen i hvilken
utstrekning deres tilsatte kan delta i oppdragsforskningsvirksomhet.

10. Anvendelse av retningslinjene for annet enn oppdragsvirksomhet
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Retningslinjene om oppdragsforskning i pkt. 2 - 9 kan også anvendes så
langt det passer for ansettelse i tilknytning til annen ekstern
finansiert vitenskapelig virksomhet (forskning, utredning,
undervisning).

-  Stipendiater i oppdragsstillinger kan engasjeres i lpl. 17.515, kode
   1017
-  Også kode 1018 kan benyttes
-  Grensen er hevet til ltr. 19. I tillegg kan lpl. 17.500, kode 1003
   (avdelingsleder) benyttes til senterledere. Høyere avlønning kan det
   søkes om hos departementet.

======================== ========= ========================
Dato                     Kommentar Lagt inn av
======================== ========= ========================
12. januar 2011 13:49:02 Lagt inn  Kathrine Brosvik Thorsen
12. januar 2011 12:59:02 Lagt inn  Kathrine Brosvik Thorsen
======================== ========= ========================
