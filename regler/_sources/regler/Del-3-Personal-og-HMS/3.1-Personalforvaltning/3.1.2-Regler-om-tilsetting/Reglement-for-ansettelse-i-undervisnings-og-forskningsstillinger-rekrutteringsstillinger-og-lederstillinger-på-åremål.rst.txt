Reglement for ansettelse i undervisnings-og forskningsstillinger, rekrutteringsstillinger og lederstillinger på åremål
----------------------------------------------------------------------------------------------------------------------

Vedtatt av universitetsstyret 28.5.2014. Sist endret 17.6.2025.

**1. Virkeområdet for reglementet**

Reglementet gjelder ved Universitetet i Bergen (UiB) for alle ansettelser i 
undervisnings- og forskningsstillinger, rekrutteringsstillinger og 
lederstillinger på åremål som er regulert i eller i medhold av universitets-
og høyskoleloven.

Reglementet gjelder i tillegg til bestemmelser som finnes i annet formelt 
regelverk, som lover, forskrifter, sentrale avtaler eller Personalreglementet
for Universitetet i Bergen og andre interne regelverk.


**2. Overordnede prinsipper for rekruttering**

Kvalifikasjonsprinsippet skal legges til grunn for ansettelser ved UiB. 
Den best kvalifiserte søkeren skal ansettes i ledig stilling, med mindre
det er gjort unntak i lov eller forskrift. Ved vurderingen av hvem som
er best kvalifisert, skal det legges vekt på utdanning, erfaring og 
personlig egnethet, sammenholdt med kvalifikasjonskravene som er fastsatt
i utlysningen, jf. statsansatteloven § 3 (1) og (2).

I stillinger basert på vitenskapelige kvalifikasjoner kreves i tillegg 
vitenskapelig produksjon og vitenskapelig nivå i samsvar med etablerte 
internasjonale eller nasjonale standarder. Når skapende eller utøvende 
kunstnerisk kompetanse inngår som et vesentlig element i kompetansekravet,
kreves vitenskapelig arbeid eller kunstnerisk arbeid av samme omfang og kvalitet.

Utdanningsfaglig kompetanse må dokumenteres i henhold til de krav som er 
fastsatt i forskrift og de kriterier som er fastsatt av UiB. Museumsfaglig
kompetanse kan erstatte utdanningsfaglig kompetanse ved ansettelse ved 
universitetsmuseer.

UiB skal arbeide aktivt, målrettet og planmessig for likestilling mellom
kjønnene, for annen likestilling og for å hindre diskriminering, jf. 
`likestillings- og diskrimineringsloven § 26 <https://lovdata.no/dokument/NL/lov/2017-06-16-51/KAPITTEL_4#%C2%A726>`__.


**3. Universitetsstyrets funksjon i ansettelsessaker**

**3.1 Ansettelse i universitetsstyret**

3.1.1 Alminnelig ansettelsesprosedyre

Universitetsstyret, eller rektor etter fullmakt, utlyser stillinger når
ansettelse skal foretas av universitetsstyret.

Ansettelse skjer på grunnlag av innstilling fra et innstillingsutvalg
på fem medlemmer utpekt av universitetsstyret. Studentene skal være 
representert i innstillingsutvalget ved ansettelse av dekan og 
ansettelse av direktør for Universitetsmuseet i Bergen. 
Ved andre ansettelser skal studentene være representert i 
innstillingsutvalget dersom universitetsstyret ikke enstemmig 
bestemmer noe annet.
 
Dersom universitetsstyret ansetter noen i en annen administrativ 
lederstilling enn nevnt i uhl § 7-4, andre ledd, skal det gjøres 
etter innstilling fra administrerende direktør. 

For stillinger som krever vitenskapelig, utdanningsfaglig og/eller
kunstnerisk kompetanse skal innstillingen baseres på 
kvalifikasjonskravene i utlysingen og en vurdering fra en sakkyndig komite.
 
Innstillingsutvalget skal gjennomføre intervju, referanseinnhenting, 
prøveforelesning, eller andre prøver for å vurdere egnethet til stillingen. 

3.1.2 Ansettelse av universitetsdirektør

Universitetsstyret ansetter selv universitetsdirektør etter reglene for
alminnelig ansettelsesprosedyre..

3.1.3 Ansettelse av dekan

Rektor foretar utlysning av stilling som dekan. Innstilling gis av et
innstillingsutvalg med leder og fire medlemmer. Medlemmene skal 
fortrinnsvis ha tilknytning til fakultetet. To av medlemmene skal
representere arbeidsgiver, ett medlem skal være fra 
tjenestemannsorganisasjonene og ett medlem fra studentorganisasjonene.

Universitetsstyret ansetter dekanen etter at fakultetsstyret har hatt
anledning til å uttale seg. Dekanen ansettes på åremål med åremålsperiode
på fire år. Ingen kan være ansatt på åremål i en sammenhengende periode
på mer enn åtte år.

3.1.4 Ansettelse av direktør for Universitetsmuseet i Bergen

Rektor foretar utlysning av stilling som museumsdirektør. Innstilling gis
av et innstillingsutvalg med leder og fire medlemmer. Medlemmene skal 
fortrinnsvis ha tilknytning til universitetsmuseet. To av medlemmene skal
representere arbeidsgiver, ett medlem skal være fra tjenestemannsorganisasjonene
og ett medlem fra studentorganisasjonene.

Universitetsstyret ansetter museumsdirektøren etter at styret for
Universitetsmuseet i Bergen har hatt anledning til å uttale seg. 
Museumsdirektøren ansettes på åremål med åremålsperiode på fire år. 
Ingen kan være ansatt på åremål i en sammenhengende periode på mer enn tolv år.

3.1.5 Ansettelse av faglige ledere for senter mv

Når det skal foretas ansettelse i universitetsstyret for stilling som faglig
leder for senter mv., foretas ansettelsen etter reglene for alminnelig 
ansettelsesprosedyre, eventuelt med tillegg av særskilte prosedyreregler 
fastsatt i reglene for senteret.

**3.2 Ansettelse uten utlysing (kalling)**

Dersom særlige grunner taler for det, kan universitetsstyret selv ansette
personer i undervisnings- og forskningsstillinger uten at stillingene er lyst ut.
Dette gjelder ikke dersom mer enn ett medlem av universitetsstyret motsetter seg
det. 

Dersom særlige grunner taler for det, kan universitetsstyret selv ansette personer
i stillinger som prorektor eller leder for avdeling og grunnenhet uten at stillingen
er lyst ut først.

Universitetsledelsens forslag om ansettelse uten utlysing skal som hovedregel skje
på anmodning fra fakultetsstyret med klare og entydige anbefalinger fra institutt
og fakultet.

Av likestillingshensyn kan ansettelse uten utlysing benyttes for å rekruttere 
kvalifiserte personer fra sektoren, forskningsinstitusjonene, næringsliv og forvaltning mv.

Fakultetsstyret kan ansette uten utlysning i ekstraerverv etter Uhl. § 7-7 tredje ledd i tilfeller der
særlige grunner taler for det, og den aktuelle kandidaten er vurdert som kvalifisert til stillingen og
innehar hovedstilling hos annen arbeidsgiver.

**3.3 Delegasjon av universitetsstyrets myndighet i ansettelsessaker**

3.3.1 Delegasjon av myndighet

Universitetsstyret kan delegere sin avgjørelsesmyndighet til underordnet organ eller
ett eller flere ansettelsesutvalg ved institusjonen i den utstrekning det ikke følger
av lov at universitetsstyret selv skal treffe vedtak, eller det er andre særlige 
begrensninger i adgangen til å delegere.

Alle beslutninger ved institusjonen truffet av andre enn universitetsstyret, treffes
etter delegasjon fra universitetsstyret og på universitetsstyrets ansvar.

3.3.2 Utøvelse av delegert myndighet

Ansettelsesutvalg som har fått delegert universitetsstyrets avgjørelsesmyndighet,
anses som egne forvaltningsorganer. Organet eller dets medlemmer kan ikke instrueres
i enkeltsaker i spørsmål som ligger innenfor organets myndighetsområde.

**4. Ansettelser på fakultetsnivå**

**4.1 Ansettelse i fakultetsstyret**

4.1.1 Alminnelig ansettelsesprosedyre

Fakultetsstyret er ansettelsesmyndighet for alle ansatte i undervisnings- og 
forskningsstillinger og åremålsstillinger ved grunnenheter tilknyttet fakultetet.

Fakultetsstyret skal selv ansette instituttledere.

Fakultetsstyret kan delegere til dekanen å foreta utlysning og oppnevne sakkyndig
bedømmelseskomité i ansettelsessaker der fakultetsstyret har ansettelsesmyndighet.

Instituttleder nedsetter en gruppe som medvirker ved intervju, referanseinnhenting
og prøveforelesning. Gruppens sammensetning og arbeid må tilpasses hensynet til 
effektiv og forsvarlig saksbehandling ut fra den utlyste stilling, søkermasse mv.
Innstilling foretas av instituttleder selv.

4.1.2 Alminnelig ansettelsesprosedyre for fakultet uten institutter

For fakultet uten institutter foretas innstillinger, som ellers vanligvis foretas 
av instituttleder, av et innstillingsutvalg på tre medlemmer utpekt av fakultetsstyret.

4.1.3 Ansettelse av instituttleder

Innstilling til instituttlederstilling foretas av et innstillingsutvalg med prodekan
som leder, og fire medlemmer. To av medlemmene skal representere arbeidsgiver, ett
medlem skal være fra tjenestemannsorganisasjonene og ett medlem fra studentorganisasjonene. 
Ett av medlemmene som representerer arbeidsgiver, skal være utpekt av det aktuelle 
instituttrådet. 

Ansettelse av instituttleder skjer på åremål for fire år av gangen. Ingen kan være 
ansatt som instituttleder i en sammenhengende periode på mer enn åtte år.

**4.2 Ansettelse i ansettelsesutvalg**

Fakultetsstyret kan opprette ansettelsesutvalg for faste undervisnings- og 
forskningsstillinger og/eller ansettelsesutvalg for midlertidige undervisnings-
og forskningsstillinger og rekrutteringsstillinger.

Fakultetsstyret kan innenfor sitt myndighetsområde beslutte hvilke ansettelsessaker
utvalget skal avgjøre, med unntak for de stillinger hvor fakultetsstyret ikke kan 
delegere ansettelsesmyndigheten.

Ved ansettelser i faste undervisnings- og forskningsstillinger skal ansettelsesutvalget
bestå av dekan og fire medlemmer som utgår fra fakultetsstyret: en fast ansatt i 
undervisnings- og forskningsstillinger, en midlertidig ansatt i undervisnings- og 
forskningsstillinger, en teknisk eller administrativt ansatt og en student. 

Varamedlemmer er de som er valgt eller oppnevnt som vara for medlemmene i fakultetsstyret.

Ved ansettelse i midlertidige undervisnings- og forskningsstillinger og 
rekrutteringsstillinger skal ansettelsesutvalget ha dekanen som leder og fire medlemmer.
To av medlemmene skal representere arbeidsgiver, ett medlem tjenestemennene og ett medlem
studentene. Det oppnevnes personlige varamedlemmer for lederen og medlemmene.

Dekanen foretar utlysning og oppnevner sakkyndig bedømmelseskomité i ansettelsessaker der
ansettelsesutvalget har ansettelsesmyndighet.

Instituttleder ved grunnenheter tilknyttet fakultetet nedsetter en gruppe som medvirker
ved intervju, referanseinnhenting og prøveforelesning. Gruppens sammensetning og arbeid må
tilpasses hensynet til effektiv og forsvarlig saksbehandling ut fra den utlyste stilling, 
søkermasse mv. Innstilling foretas av instituttleder selv.

Ansettelser i forskerstillinger (lpl. 90.400) er regulert i Personalreglementet for UiB. 

**4.3 Administrativ ansettelse**

4.3.1 Reglene om utlysning, innstilling og ansettelse gjelder ikke ved midlertidig ansettelse
for en periode på inntil seks måneder, jf. statsansatteloven § 7 (1). Stillingene skal som 
hovedregel lyses ut internt. Ansettelse besluttes administrativt av dekan etter innstilling
fra instituttleder. Det er en forutsetning at det er dokumentert tilstrekkelig vitenskapelige,
utdanningsfaglige og/eller kunstneriske kvalifikasjoner for stillingen.

For ansettelser under seks måneder i undervisningsstillinger og som vitenskapelig assistent
følges ansettelsesprosedyren som fremgår under pkt. 4.3.3, 2. ledd.

Det er ikke adgang til å overstige fastsatt tid for administrativ ansettelse.

4.3.2 I personalreglement kan det gjøres unntak for reglene om utlysning, innstilling og 
ansettelse ved midlertidig ansettelse for en periode på inntil ett år, jf. statsansatteloven
§ 7 (2). Ved UiB er partene enige om at dette gjelder i følgende tilfelle:

- Ansettelse i undervisnings- og forskningsstillinger gjennom UiB sitt medlemskap i Scholars
  at Risk nettverket.
- Enkeltstående og ekstraordinært tilfelle som godkjennes av partene etter søknad til 
  HR-direktøren fra aktuelt fakultet/avdeling.

Komité for Scholars at Risk v/UIB velger ut aktuelle kandidater. Komiteen ledes av viserektor
for internasjonalisering og består av med medlemmer fra alle fakultet, samt en representant 
fra Studentparlamentet. Forsknings- og innovasjonsavdelingen er sekretariat for komiteens 
arbeid. Ansettelse besluttes administrativt av dekan etter innstilling fra instituttleder.

4.3.3 Reglene om utlysning, innstilling og ansettelse gjelder ikke for ansettelser av 
forelesere, hjelpelærere, øvingslærere, timelærere og praksisveiledere med mindre enn 37,5
prosent av full stilling, eksamenssensorer og eksamensinspektører, jf. Forskrift til 
statsansatteloven § 2 (1) e.

Midlertidige ansettelser etter ovennevnte forskrift besluttes administrativt og foretas av
administrativ leder for institutt, fakultet og universitetsmuseet. Alternativt kan slik 
ansettelse foretas av de ledere som har fått delegert myndighet gjennom sin rolle som 
«Kostnadsgodkjenner» for kontrakter opprettet i Selvbetjeningsportalen (TOA-løsningen).

Ved fast ansettelse etter ovennevnte forskrift skjer ansettelse av fakultetsdirektør 
etter forslag fra instituttleder.

4.3.4 Det kan gjøres unntak fra reglene om innstilling og ansettelse ved ansettelsesforhold
med kortere arbeidstid enn 15 timer per uke, jf. statsansatteloven § 7 (3), b). Stillingene
lyses ut på ordinær måte, men ansettelse besluttes administrativt av dekan etter innstilling
fra instituttleder. Det er en forutsetning at det er dokumentert tilstrekkelig vitenskapelige,
utdanningsfaglige og/eller kunstneriske kvalifikasjoner for stillingen.

**5. Ansettelse i styrer med særskilt ansettelsesmyndighet**

**5.1 Universitetsmuseet i Bergen**

5.1.1 Ansettelse i museumsstyret

5.1.1.1 Ansettelse av leder for grunnenhet

Museumsstyret oppnevner et eget innstillingsutvalg. Innstilling til stilling som leder for
grunnenhet foretas av dette innstillingsutvalg med museumsdirektøren som leder og fire 
medlemmer. To av medlemmene skal representere arbeidsgiver, ett medlem skal være fra 
tjenestemannsorganisasjonene og ett medlem fra studentorganisasjonene. Ett av medlemmene
som representerer arbeidsgiver, skal være utpekt av det aktuelle avdelingsrådet.

Ansettelse av leder for grunnenhet skjer i museumsstyret på åremål for fire år av gangen. 
Ingen kan være ansatt som leder for grunnenhet i en sammenhengende periode på mer enn tolv år.

5.1.1.2 Ansettelse i faste underdvisnings- og forskerstillinger

Ansettelse i faste stillinger som førsteamanuensis og professor skjer i museumsstyret.

5.1.2 Ansettelse i ansettelsesutvalg

5.1.2.1 Ansettelsesutvalgets sammensetning

Museumsdirektøren er leder av ansettelsesutvalget.

Lederne for grunnenhetene er medlemmer av ansettelsesutvalget. Leder for grunnenhet som
har utøvd innstillingsmyndighet i en sak, fratrer ansettelsesutvalget under behandlingen
av saken.

Museumsstyret oppnevner ett medlem i ansettelsesutvalget etter forslag fra 
tjenestemannsorganisasjonene, og ett medlem etter forslag fra studentparlamentet.

Varamedlem for museumsdirektøren er nestlederen i museumsstyret. De personlige 
varamedlemmene for de øvrige styremedlemmer er varamedlemmer i ansettelsesutvalget.

Ansettelsesutvalget oppnevnes for fire år, studentenes representanter oppnevnes for ett år.

5.1.2.2 Ansettelsesutvalgets myndighetsområde

Ansettelsesutvalget er ansettelsesmyndighet for midlertidige forsker- og 
rekrutteringsstillinger ved museets grunnenheter.

**6. Generelle saksbehandlingsregler for ansettelsesprosedyren**

**6.1 Utlysning**

Dekanen er gitt myndighet til å utlyse ledige undervisnings- og forskningsstillinger. 
Utlysning skal skje i henhold til statlige og interne retningslinjer.

Før utlysning må utlysningstekst og stillingsbeskrivelse kontrolleres i forhold til om de:

- er i overensstemmelse med enhetens forsknings- og rekrutteringsstrategi
- har tilstrekkelig dekning i budsjetter
- har et innhold som gjør at utlysningsteksten sammen med stillingsbeskrivelsen danner
  de nødvendige rammer for ansettelsesprosessen, og kan inngå som en del av arbeidsavtalen
- har lovhjemmel for ansettelse i midlertidige stillinger
- er i overenstemmelse med lov og avtaleverket
- inneholder spesiell invitasjon til å søke, hvis det ene kjønn er klart underrepresentert
  innen den aktuelle stillingskategori, se Hovedavtalen for arbeidstakere i staten 
  m/tilpasningsavtale for UiB § 30
- er sendt til de hovedtillitsvalgte ved UiB som orientering om den lønn stillingen vil
  bli utlyst med, og at merknadsfristen på tre dager er utløpt.

6.1.2 Utarbeidelse av utlysningstekst

De faglige krav og beskrivelser av den ledige stillingen utarbeides i samarbeid med
det fagmiljøet der stillingen skal plasseres. Administrasjonen må sørge for 
standardmessig utforming av de deler av utlysningsteksten som sammen med 
stillingsbeskrivelsen skal inngå som en del av arbeidsavtalen, og som har betydning
for overholdelse av lov og avtaleverk.

Søknadsfrist er normalt 3 uker. 

6.1.3 Fornyet utlysning

Kvalifikasjonskrav fastsatt i utlysningstekst og stillingsbeskrivelse kan ikke 
fravikes ved ansettelse i stillingen. Stillingen skal utlyses på nytt hvis man
ønsker å endre kvalifikasjonskravene.

6.1.4 Stansing av ansettelsesprosessen

Fakultetsstyret har myndighet til å stanse ansettelsesprosessen før ansettelse
dersom det foreligger saklig grunn. Der ansettelsesmyndigheten i faste 
undervisnings- og forskningsstillinger er lagt til et ansettelsesutvalg, har
ansettelsesutvalget myndighet til å stanse ansettelsesprosessen.

6.1.5 Unntak fra utlysing

Utlysning kan unnlates ved administrativ ansettelse som nevnt under pkt. 4.3.1,
4.3.2 og 4.3.3, samt ved ansettelse i eksternt finansierte oppdrag etter pkt. 7.3.

6.1.6 Innsyn i søkerliste og utvidet søkerliste

Det skal snarest etter at søknadsfristen er gått ut settes opp en offentlig
søkerliste iht. offentleglova. Listen skal inneholde navn, alder, stilling 
eller yrkestittel og bosteds- eller arbeidskommune for hver søker.

Begjæringer fra søkere om å unntas fra offentlig søkerliste skal undergis en
konkret vurdering i hvert enkelt tilfelle.

En søker har rett til å gjøre seg kjent med utvidet søkerliste. Denne skal inneholde
samtlige øvrige søkeres navn og alder og fullstendige opplysninger om deres utdanning
og praksis i offentlig og privat virksomhet, jf. forvaltningslovforskriften.


**6.2 Sakkyndig bedømmelse**

6.2.1 Den sakkyndige bedømmelsens funksjon i ansettelsesprosessen

Vitenskapelige, utdanningsfaglige og kunstneriske kvalifikasjoner skal vurderes 
ved en sakkyndig bedømmelse etter krav angitt i utlysning og stillingsbeskrivelse. 
Ordningen med sakkyndig bedømmelse er begrunnet i behov for uavhengig faglig vurdering
og kvalitetssikring, samtidig som det understreker faglig autonomi som fundamentalt
element ved forskning, undervisning og formidling.

6.2.2 Oppnevning av sakkyndig komité/vurderingskomité

Oppnevning av komiteer og mandat avgis av fastsatt myndighet. 

Den sakkyndige komiteen skal ha minst tre medlemmer med minimum tilsvarende
kompetanse som stillingskategorien det skal ansettes i.  

Komiteen skal sammensettes slik at den har kompetanse til å vurdere alle
søkerne som oppfyller vilkårene i utlysningen og stillingsbeskrivelsen. Minst to
av medlemmene må ha kompetanse innenfor det fagområdet stillingen er utlyst i.
Begge kjønn skal være representert.  Leder av komiteen skal være ekstern.

For stillinger som professor og førsteamanuensis skal det normalt være minst
én sakkyndig fra utlandet på fagområder hvor det er hensiktsmessig. Som 
hovedregel skal bare én av de sakkyndige være ansatt ved UiB. Det legges til
grunn av dersom sakkyndig komité utvides med flere sakkyndige enn tre, kan to 
av medlemmene være ansatt ved UiB.

I tillegg til de ordinære sakkyndige kan det i særlige tilfeller utpekes én 
eller flere spesialsakkyndige til å vurdere deler av det materiale søkerne 
har sendt inn. Eventuelle spesialsakkyndige avgir individuelle vurderinger til
veiledning for de ordinære sakkyndige. 

**Førsteamanuensis, førstelektor og dosent**

For førsteamanuensisstillinger og dosentstillinger skal minst én av de 
sakkyndige ha professorkompetanse. 

For førstelektorstillinger skal minst én av de sakkyndige som hovedregel
ha professorkompetanse. 

**Undervisningsstillinger og ekstraerverv**

En søker som oppfyller kriteriene for universitets- og høyskolelærer eller
universitets- og høyskolelektor i universitets- og høyskoleforskriften §§ 3-2
eller 3-3 kan ansettes i den aktuelle stillingskategorien uten vurdering fra 
sakkyndig komité. Komiteer ved ansettelse i disse stillingskategoriene benevnes
heretter som vurderingskomité for å skille mot de stillingskategoriene der 
loven stiller krav til sakkyndig komité.

For ansettelse i faste stillinger skal det være vurderingskomité med tre
vitenskapelig ansatte. Minst et av medlemmene må være førsteamanuensis 
eller professor. De øvrige medlemmene må ha minst tilsvarende kompetanse 
som stillingskategorien det skal ansettes i. Begge kjønn skal være representert
i vurderingskomiteen, med mindre det kan begrunnes at slik representasjon
ikke er mulig.

**Ekstraerverv**

Det kan foretas ansettelse i undervisnings- og forskningsstillinger etter
særregelen om ekstraerverv etter `universitets- og 
høyskoleloven § 7-7 <https://lovdata.no/dokument/NL/lov/2024-03-08-9/KAPITTEL_7#%C2%A77-7>`_
uten vurdering fra sakkyndig komité.

Det enkelte fakultetsstyre kan selv vurdere om det skal gis unntak for
utdanningsfaglig kompetanse, norskferdigheter på B2 nivå og om det skal
opprettes vurderingskomité ved ansettelse i ekstraerverv. Der det beslutte
å opprette vurderingskomité bør de tre vitenskapelig medlemmene ha minst
tilsvarende kompetanse som stillingskategorien det skal ansettes i. Begge 
kjønn skal være representert i vurderingskomiteen, med mindre det kan begrunnes
at slik representasjon ikke er mulig. 

Dekanen har myndighet til å oppnevne medlemmer til komiteen. Når det ikke 
opprettes vurderingskomité må innstillende myndighet vurdere om søkerne oppfyller
kompetansekravene.

For ansatte i ekstraerverv ved UiB og som søker ledig hovedstilling, skal det
foretas ny bedømmelse basert på de ordinære vitenskapelige, utdanningsfaglige 
og/eller kunstneriske kvalifikasjoner som kreves i den ledige stillingen. 
	
**Rekrutteringsstillinger**

Det er ikke krav til sakkyndig komite etter ny uhl og forskrift. Komiteer ved 
ansettelse i stillinger som stipendiat og postdoktor benevnes som vurderingskomité 
for å skille med de stillingskategoriene der loven stiller krav til sakkyndig komité. 

Fakultetsstyret kan beslutte å fravike kravet til vurderingskomité ved ansettelse i
stilling som stipendiat. Når det er gjort unntak fra kravet om vurderingskomité, 
må innstillende myndighet vurdere om søkerne oppfyller kravene til basisutdannelse,
og om de er tilstrekkelig faglig kompetent til det doktorgradsprogram ansettelsen gjelder. 

Det er ikke krav til vurderingskomité ved ansette i stillinger som vitenskapelig 
assistent og spesialistkandidat. Innstillende myndighet må likevel ved ansettelse i 
stilling som spesialistkandidat vurdere om søkerne oppfyller kravene til basisutdannelse, 
og om de er tilstrekkelig faglig kompetent etter den plan for spesialistutdanning som 
ansettelsen gjelder.

**Stipendiatstillinger**

Stipendiatstillinger er åremålsstillinger, hvor ansettelse skal skje iht. universitets-
og høyskoleloven og forskrift til loven.

Vurderingskomiteen skal bestå av minst to vitenskapelig ansatte. Begge kjønn skal være
representert i komiteen, med mindre det kan begrunnes at slik representasjon ikke er mulig.

Vitenskapelige assistenter, stipendiater og spesialistkandidater kan ikke benyttes i
vurderingskomiteer. Postdoktorer kan benyttes i vurderingskomiteer dersom dette er fremgår
av karriereplanen.

Instituttleder nedsetter en gruppe som medvirker ved intervju og referanseinnhenting.
Gruppens sammensetning og arbeid må tilpasses hensynet til effektiv og forsvarlig 
saksbehandling ut fra den utlyste stilling, søkermasse mv. Medlemmer av vurderingskomiteen
kan også være blant medlemmene i denne gruppen.

Innstilling foretas av den som har innstillingsmyndighet.

Ansettelser i stipendiatstillinger kan skje i ansettelsesutvalget, jf. pkt. 4.2.

**Postdoktorstillinger**

Postdoktorstillinger er åremålsstillinger, hvor ansettelse skal skje iht.
universitets- og høyskoleloven og forskrift til loven.

Vurderingskomiteen skal bestå av minst tre vitenskapelig ansatte. Begge kjønn skal være
representert i komiteen, med mindre det kan begrunnes at slik representasjon ikke er mulig.

Vitenskapelige assistenter, stipendiater og spesialistkandidater kan ikke benyttes i 
vurderingskomiteer. Postdoktorer kan benyttes i vurderingskomiteer dersom dette inngår i 
karriereplanen.

Instituttleder nedsetter en gruppe som medvirker ved intervju og referanseinnhenting. 
Gruppens sammensetning og arbeid må tilpasses hensynet til effektiv og forsvarlig 
saksbehandling ut fra den utlyste stilling, søkermasse mv. Medlemmer av vurderingskomiteen
kan også være blant medlemmene i denne gruppen.

Innstilling foretas av den som har innstillingsmyndighet.

Ansettelser i postdoktorstillinger kan skje i ansettelsesutvalget, jf. pkt. 4.2.

6.2.3 Habilitet for medlemmer av sakkyndig komite

Sakkyndige må ikke være i slekt med eller ha slik tilknytning til søkere at de er 
inhabile etter forvaltningslovens regler. Heller ikke må det foreligge andre særegne
forhold som er egnet til å svekke tilliten til den sakkyndiges upartiskhet; blant 
annet skal det legges vekt på om den sakkyndige bedømmelsen kan innebære særlig fordel,
tap eller ulempe for den sakkyndige selv eller noen som den sakkyndige har nær 
personlig tilknytning til. 


6.2.4 Mandat for sakkyndig komité/vurderingskomité

Komiteen skal på bakgrunn av innsendt materiale og dokumenterte forhold foreta en bedømming av:

- Søkernes vitenskapelige og/eller kunstneriske kvalifikasjoner i samsvar med etablerte
  internasjonale eller nasjonale standarder, og i forhold til de vitenskapelige og/eller 
  kunstneriske kvalifikasjonskrav for den ledige stillingen slik de er angitt i utlysningstekst
  og stillingsbeskrivelse.
- Utdanningsfaglig kompetanse i henhold til de krav som er fastsatt av UiB for den aktuelle 
  stillingskategorien, og eventuelle tilleggsskrav angitt i utlysningstekst og 
  stillingsbeskrivelse.
- Andre dokumenterte faglige kvalifikasjoner med utgangspunkt i krav angitt i utlysningstekst
  og stillingsbeskrivelse.

Det må fremkomme av bedømmelsen hvem som er kvalifisert, og den faglige avstanden mellom de 
kvalifiserte må beskrives i tillegg til rangering. Ved ansettelse i stilling hvor det er krav
om utdanningsfaglig kompetanse skal det spesifiseres om de rangerte søkerne oppfyller kravet, 
eller om denne kompetansen må innfris innen to år etter ansettelse, jf. forskriftens § 3-9.

Bedømmelsen skal være mest omfattende for de best kvalifiserte søkerne. Bedømmelse og 
rangering skal ta hensyn til det tidsspenn resultatene er oppnådd innenfor, og det skal 
legges mest vekt på nylig oppnådde resultater. For ordinære professor- og 
førsteamanuensisstillinger vil, med mindre annet er angitt, vitenskapelige kvalifikasjoner
tillegges vekt foran andre kvalifikasjoner. Utdanningsfaglige kvalifikasjoner vil, med mindre
annet er angitt i kunngjøringsteksten, tillegges høyere vekt enn kvalifikasjoner innenfor 
områdene formidling, administrasjon og ledelse.

Komiteen skal ikke uttale seg om spørsmål om likestilling, fortrinnsrett, personlig egnethet
eller andre forhold som ikke gjelder søkernes samlede dokumenterte faglige kvalifikasjoner.

Det skal framgå av vurderingen på hvilket grunnlag og innenfor hvilket fagområde søkeren 
erklæres kompetent, og om vurderingen er enstemmig eller delt.

Det skal normalt arbeides som én komité, men i enkelte tilfeller kan det bestemmes at
medlemmene avgir individuelle vurderinger. Er det dissens i komiteen, skal begrunnelsen
for de forskjellige standpunkter fremgå av uttalelsen.

Bedømmelse skal normalt foreligge innen tre måneder etter de oppnevnte har mottatt 
nødvendige materiale mv. Dersom bedømmelsen ikke kan leveres innen denne fristen, 
skal dette innberettes til fakultetet og begrunnes.

6.2.5 Søkeres rett til å komme med merknader til bedømmelsen

Komiteens vurdering sendes til søkeren så snart den foreligger. Det er ikke adgang til å 
påklage komiteens uttalelse, men søkeren kan komme med innsigelser mot saksbehandlingen 
eller merknader til komiteens uttalelse innen to uker etter at uttalelsen er sendt til 
søkeren. Merknader til komiteens uttalelse legges fram for komiteen. Komiteen skal deretter
gi en tilleggsuttalelse på grunnlag av merknadene.  Merknader og tilleggsuttalelse sendes
til innstillende myndighet. 

6.2.6 Innsyn i komiteens bedømmelse og merknader

Det praktiseres merinnsyn i komiteens bedømmelse med merknader og tilleggsuttalelse når
disse er sendt til innstillende myndighet.

**6.3 Innstilling**

6.3.1 Innstillingsmyndighet og rangering

Innstilling foretas av innstillingsutvalg eller den som har innstillingsmyndighet.

Er det tre eller flere kvalifiserte søkere til en stilling, skal minst tre kvalifiserte
søkere innstilles i den rekkefølge de bør komme i betraktning. Er det to kvalifiserte
søkere, skal begge innstilles.

Ved valget mellom søkere som er tilnærmet like godt kvalifiserte, skal det legges
vekt på likestillingshensyn ved innstillingen, hvis det ene kjønn er klart 
underrepresentert innen den/de aktuelle stillingskategori (er) innen det aktuelle 
instituttet. 

Ved UiB er det lagt til grunn i Tilpasningsavtalen for UiB til Hovedavtalen i 
staten at der det underrepresenterte kjønn er under 40 % skal det anvendes moderat 
kjønnskvotering, Se nærmere retningslinjer for anvendelse av moderat kjønnskvotering
i Tilpasningsavtalens § 30 med vedlegg.

6.3.2 Grunnlaget og vurderinger for innstilling

Innstilling skjer ut fra sakkyndig bedømmelse etter krav angitt i utlysning og 
stillingsbeskrivelse.

Det skal i tillegg gjennomføres intervju, referanseinnhenting, prøveforelesning eller
andre prøver som grunnlag for innstillingen. Instituttleder eller stillingens 
nærmeste overordnede skal delta ved intervju. Ved prøveforelesning eller andre prøver
bør samme myndighetsperson delta.

Det gjelder særskilte krav for innkalling til intervju for kvalifiserte søkerne som
oppgir å ha en funksjonsnedsettelse, har innvandrerbakgrunn eller oppgir å ha fravær
fra arbeid, utdanning eller opplæring, jf. Forskrift til lov om statens ansatte mv.
§§ 4, 4a og 4b.

I innstillingen skal det blant annet foretas en vurdering av søkernes personlige
egnethet. Vurderingen av personlig egnethet for den aktuelle stillingen må i stor 
grad bygge på skjønn. Dersom personlig egnethet skal kunne tillegges avgjørende 
vekt ved rangeringen av ellers kvalifiserte søkere, må innstillingsmyndigheten 
sørge for at den har et forsvarlig faktisk grunnlag for vurderingen. Dette 
innebærer at det må gjennomføres intervju og at aktuelle referanser innhentes.

Det bør i tillegg gå klart frem av innstillingen hvilke egenskaper ved en ellers
godt kvalifisert søker som tilsier at vedkommende sin personlige egnethet for 
stillingen er dårligere. I alle fall må saken være tilstrekkelig opplyst med 
hensyn til dette kriteriet. Egenskapene som vektlegges må ha relevans for arbeidet
som skal utføres. 

Diskvalifisering av kandidater som er funnet godt faglig kvalifisert av 
sakkyndig komité kan bare skje der det foreligger særlige grunner som gjør 
kandidaten uegnet for stillingen.

I stillinger hvor det stilles krav om utdanningsfaglige kvalifikasjoner, 
skal det foretas en særskilt vurdering av om søkerne oppfyller disse.

6.3.3 Utforming av innstilling

Innstillingen skal være en skriftlig uttalelse om søkernes utdanning, 
vitenskapelige og andre formelle kvalifikasjoner, arbeidserfaring og 
personlig egnethet for stillingen på bakgrunn av:

- krav i utlysning og stillingsbeskrivelse
- opplysninger i søknadene
- uttalelsen fra komiteen med eventuelle merknader
- opplysninger fra intervju, referanser, prøveforelesning eller andre prøver mv.


Innstillingen skal også inneholde merknader om særlige forhold som er kommet
frem under ansettelsesprosedyren og som kan ha betydning for vurderingen av
ansettelsen.

Dersom det er søkere som har fortrinnsrett til ansettelse i staten, jf.
statsansatteloven § 24, må manglende innstilling av disse begrunnes særskilt.

6.3.4 Innsyn i innstillingen

En søker har etter forvaltningslovforskriften rett til å gjøre seg kjent med
hvem som er innstilt til stillingen og den rekkefølgen de er innstilt i. En 
søker har også rett til å gjøre seg kjent med om det foreligger dissens blant
medlemmene av vedkommende innstillingsutvalg, og i tilfelle hvor mange stemmer
hver av de innstilte søkerne har fått.

En søker har ikke krav på å få gjøre seg kjent med dokument som inneholder
den begrunnelse som innstillingsmyndigheten har gitt for innstillingen. 
Dette gjelder likevel ikke deler som inneholder nye faktiske opplysninger.

En søker kan i tillegg til innstillingen ha krav på innsyn i deler av referat
fra intervju, prøveforelesninger e.l. i henhold til forvaltningslovforskriften
§ 18.

Likestillingskomiteen ved Universitetet i Bergen har rett til innsyn i og 
uttalerett i alle ansettelsessaker, jf. reglement for Likestillingskomiteen
ved UiB. Eventuelle uttalelser fra Likestillingskomiteen skal vedlegges 
ansettelsessaken når denne fremmes for ansettelsesmyndigheten.
 
Ved begjæring om innsyn fra offentligheten skal merinnsyn vurderes konkret.
Det er aldri aktuelt å praktisere merinnsyn i taushetsbelagte opplysninger.

**6.4 Ansettelse**

6.4.1 Ansettelsesorganets kontrollfunksjon

Ansettelse skjer på grunnlag av innstilling. Ansettelsesorganet må vurdere om
innstillingen bygger på et forsvarlig, saklig grunnlag ut fra de kvalifikasjonskrav
og behov som fremgår av utlysning og stillingsbeskrivelse, sakkyndig bedømmelse
og personlig egnethet mv.

Dersom et medlem av et ansettelsesråd ønsker å ansette en søker som ikke er 
innstilt, skal det innhentes en skriftlig vurdering av søkeren fra den som avgir
innstillingen, jf. statsansatteloven § 6 (3). Ansettelsesrådet kan da velge å 
ansette en av de innstilte eller en søker de har innhentet skriftlig vurdering av.

Dersom en søker med ekstern fortrinnsrett fyller de faglige og personlige egenskapene
for stillingen, skal vedkommende ansettes, med mindre unntakene i Forskrift til 
statsansatteloven § 8 kommer til anvendelse. Fortrinnsretten gjelder bl.a. ikke ved
ansettelse i stilling som professor, dosent, førsteamanuensis eller førstelektor,
med mindre arbeidstakeren er sagt opp fra slik stilling.

Er ansettelsesorganet i tvil om den sakkyndige bedømmelsen er adekvat og forsvarlig, 
skal ansettelsesorganet foreta det som er nødvendig for å avklare og eventuelt 
korrigere en slik uoverensstemmelse, men ikke selv foreta en sakkyndig bedømmelse. 
Dette kan skje ved at ansettelsesorganet:

- ber om en tilleggsuttalelse fra den sakkyndige komiteen
- oppnevner en komité som foretar en gjennomgang av selve bedømmelsen for å vurdere
  om denne er bygget på en riktig bedømmelsesnorm
- oppnevner flere sakkyndige eller en ny sakkyndig komité

6.4.2 Anvendelse av kvalifikasjonsprinsippet

Ansettelsesorganet skal ansette den søker som er best kvalifisert for den ledige
stillingen.

Ved valget mellom søkere som er tilnærmet like godt kvalifiserte, skal det legges
vekt på likestillingshensyn ved ansettelse, hvis det ene kjønn er underrepresentert
på vedkommende institutt.

En søker med funksjonsnedsettelse eller som oppgir å ha fravær fra arbeid, utdanning
eller opplæring kan ansettes dersom vedkommende er tilnærmet like godt kvalifisert 
som den best kvalifiserte søkeren, jf. Forskrift til lov om statens ansatte mv. §§ 4
og 4a.

Kvalifikasjonskrav fastsatt i utlysningstekst og stillingsbeskrivelse kan ikke 
fravikes ved ansettelse i stillingen.

6.4.3 Saksbehandlingen i ansettelsesorganet

Ansettelse i universitetsstyret og fakultetsstyret skjer i møte. Det samme gjelder der 
fakultet har opprettet ansettelsesutvalg for faste undervisnings- og forskningsstillinger.

Ansettelse i ansettelsesutvalg for midlertidige undervisnings- og forskningsstillinger 
skjer ved at saksdokumentene sendes til ansettelsesutvalgets medlemmer, som hver for 
seg avgir uttalelse. Leder av ansettelsesutvalget avgir sin uttalelse til slutt. Det 
avholdes møte når ett medlem av ansettelsesutvalget krever det, eller når det er 
dissens blant ansettelsesutvalgets medlemmer.

Medlemmer av ansettelsesorganet som har deltatt i innstillende myndighets behandling
av saken eller vært medlem av sakkyndig komité, bør vike sete ved ansettelsesorganets 
behandling av saken.

Ansettelsesorganet er beslutningsdyktig om minst halvparten av medlemmene deltar og
underskriver. Ved stemmelikhet har ansettelsesorganets leder dobbeltstemme.

Ansettelsesorganets vedtak tas inn i en protokoll hvor det skal fremgå hvordan den
enkelte har stemt. Medlemmene har anledning til å grunngi sine standpunkter ved
protokolltilførsel. Protokolltilførselen skal avgis innen avslutningen av 
ansettelsesorganets behandling av saken i møtet.

Ansettelsesrådet kan bestemme at prøvetid ikke skal gjelde, eller være kortere enn seks
måneder, når arbeidstaker allerede er ansatt ved UiB. Det samme gjelder når arbeidet i 
den nye stillingen ikke skiller seg vesentlig fra tidligere statlig stilling.

6.4.4 Innsyn i ansettelsesorganets vurderinger og vedtak

Ansettelsesorganets vedtak er offentlig.

En søker har ikke rett til å gjøre seg kjent med de deler av et dokument som 
inneholder vurderinger som er gjort eller gitt av ansettelsesorganet.

**7. Særskilte regler for vitenskapelige ansettelsesforhold**

**7.1 Ekstraerverv på åremål** 

Det kan ansettes i ekstraerverv på åremål i inntil 20 prosent av en undervisnings-
og forskningsstilling. Åremålsperiodene kan være fra to til seks år.  Det er ikke
fastsatt noen begrensning på hvor mange ganger man kan ansettes på åremål i ekstraerverv.

Det er en forutsetning for ansettelse i ekstraerverv ved UiB at den som ansettes 
har hovedstilling hos annen arbeidsgiver som UiB ønsker samarbeid med.

Ekstraervervet opphører etter de opphørsgrunner som gjelder for stillingen, uavhengig
av om hovedstillingen er opphørt eller ikke. Ny åremålsperiode er ikke aktuelt 
dersom vedkommende ikke lenger innehar hovedstilling hos annen arbeidsgiver som UiB
ønsker samarbeid med.

**7.2 Kombinerte stillinger**

En kombinert stilling er en fast hovedstilling og ekstraerverv med inntil 20 prosent
av full stilling, som etter avtale mellom ulike arbeidsgivere er knyttet sammen på 
den måten at den ansatte som har hovedstillingen er pålagt ekstraervervet. 
Kombinerte stillinger skiller seg fra andre stillingskombinasjoner ved at ekstraervervet
behandles som et tillegg til hovedlønnen, og ikke blir lagt til stillingsprosenten.

Avtalen skal avklare arbeidsgivernes forpliktelser når det gjelder arbeidstakere i 
kombinerte stillinger, og tilrettelegging og finansiering for de forsknings- og u
undervisningsfunksjoner som arbeidstakere i kombinerte stillinger skal ivareta. Det
skal legges til rette for at hvert av arbeidsforholdene tilpasses slik at 
arbeidspliktene i begge stillinger ivaretas.

Kombinerte stillinger skal lyses ut samtidig i fellesskap av hoved- og 
ekstra-ervervsarbeidsgiver.

Søkere må oppfylle ansettelsesvilkårene og kompetansekravene for begge stillingene.
Fakultetsstyret kan for ekstraerverv ved UiB i særskilte tilfelle bestemme at kravene
til ordinær sakkyndig bedømmelse fravikes. For ekstraervervsinnehaver ved UiB som har 
oppnådd slik begrenset kompetanseerklæring, og som søker om annen fast ansettelse eller
opprykk, skal det foretas ny bedømmelse basert på de ordinære vitenskapelige, 
utdanningsfaglige og/eller kunstneriske kvalifikasjoner som kreves.

Dersom den ene arbeidsgiver ønsker å ansette en søker som den andre arbeidsgiver ikke
finner kvalifisert, kunngjøres stillingene på nytt. Før ansettelse i hovedstillingen 
skal ansettelsesorganet for ekstraervervet godkjenne ansettelsen.

Arbeidstakere i kombinerte stillinger skal følge begge parters regler for sikring
av konfidensiell informasjon.

Søknad/melding om ferie, sykdom og annet fravær skal forelegges begge arbeidsgivere.

Ved opphør av ansettelse i hovedstillingen, opphører også ansettelsen i ekstraervervet.
Selvstendig opphør av ekstraervervet, skjer etter de alminnelige opphørsregler i 
biarbeidsgiverens virksomhet.

Pensjonsforhold for kombinerte stillinger må avklares individuelt med Statens Pensjonskasse.

**7.3 Eksternt finansierte oppdrag**

7.3.1 Etter forskrift til statsansatteloven § 3 (3) kan det gjøres unntak fra statsansatteloven
§ 3 til § 7 ved ansettelse av arbeidstakere som skal utføre oppdrag som er eksternt finansierte.

Eksternt finansiert personale er ansatte som er ansatt for å utføre oppdrag som helt ut, eller
i det alt vesentlige, finansieres ved inntektsføring av midler fra en annen virksomhet. For at
finansieringen skal kunne kalles ekstern, må midlene overføres fra en virksomhet som ikke står
i en slik forbindelse med UiB, at det er naturlig å vurdere finansieringen som intern.
Oppdragsfinansiering via eget fagdepartement ansees ikke som ekstern finansiering. Overføring av
midler fra annet departement vil derimot bli vurdert som ekstern finansiering. Den ansatte lønnes
av oppdragsmidler som overføres fra annen virksomhet. Dersom UiB påtar seg en del av utgiftene 
ved oppdraget av egen interesse eller som støtte, vil ikke dette påvirke vurderingen dersom UiBs
eget bidrag er begrenset eller uvesentlig.

Arbeidet må i all hovedsak gjelde det oppdrag som skal utføres. Den ansatte skal derfor 
hovedsakelig ikke utføre ordinære, løpende arbeidsoppgaver.

Ved UiB skal forskriftens muligheter for unntak i eksternt finansierte oppdrag praktiseres på 
følgende måte:

7.3.2 Kvalifikasjonsprinsippet og utlysning

Det kan gjøres unntak fra utlysning og kvalifikasjonsprinsippet i eksternt finansierte stillinger
i de tilfeller det er nødvendig at bestemte personer utfører arbeidet. Dette kan være naturlig 
utfra prosjektsøknaden eller det kan være forutsatt fra oppdragsgiver at bestemte personer skal
delta i prosjektet eller lignende

7.3.3 Innstilling og ansettelse

Der det er behov for en rask ansettelsesprosess kan fakultetsstyret bestemme at kravene til 
sakkyndig bedømmelse/vurderingskomité fravikes. Innstillende myndighet må vurdere om kandidaten 
er tilstrekkelig faglig kompetent til å utføre arbeidsoppgavene i den eksternt finansierte stillingen.

Ansettelse i stillinger i eksternt finansierte oppdrag kan skje i ansettelsesutvalget.

**8. Ordensstraff, oppsigelse, suspensjon og avskjed**

**8.1. Vedtaksorgan**

Ansettelsesorganet selv avgjør sak etter statsansatteloven § 30 (1) om avskjed, oppsigelse,
suspensjon eller ordensstraff.

For stillinger hvor ansettelsesutvalg er ansettelsesorgan, avgjøres slike saker i fakultetsstyret.

**8.2 Klage på vedtak om ordensstraff, oppsigelse, suspensjon og avskjed ved statlige universiteter og høyskoler**

**Klageorgan**

Klage på vedtak om ordensstraff, oppsigelse, suspensjon og avskjed avgjøres av universitetsstyret 
selv eller av departementet når vedtaket er fattet av styret. 


+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 6. oktober 2025      | Endringer i pkt 3.2. | Mona Viksøy          |
+----------------------+----------------------+----------------------+
| 18. juni 2025        | Endret pkt 6.2.4     | Mona Viksøy          |
|                      | 1 avsnitt 2 punkt.   |                      |
+----------------------+----------------------+----------------------+
| 10. desember 2024    | Revisjon som følge   | Mona Viksøy          |
|                      | av endringer i uhl.  |                      |
+----------------------+----------------------+----------------------+
| 05. mars 2020        | Punkt 3.1.2 er       | Mona Viksøy          |
| 12:36:09             | endret.              |                      |
+----------------------+----------------------+----------------------+
| 05. mars 2020        | Punkt 3.1.2 er       | Mona Viksøy          |
| 12:32:14             | endret.              |                      |
+----------------------+----------------------+----------------------+
| 11. desember 2019    | Lagt inn tidspunkt   | Mona Viksøy          |
| 15:10:02             | for siste endring i  |                      |
|                      | univeristetsstyret   |                      |
+----------------------+----------------------+----------------------+
| 07. oktober 2019     | Endringer ihht sak   | Kathrine Brosvik     |
| 09:52:29             | 69/19 i U-styre –    | Thorsen              |
|                      | saksnr. 19/2451 i    |                      |
|                      | ePhorte.             |                      |
+----------------------+----------------------+----------------------+
| 26. september 2019   | Endringer ihht sak   | Kathrine Brosvik     |
| 08:55:10             | 69/19 i U-styre –    | Thorsen              |
|                      | saksnr. 19/2451 i    |                      |
|                      | ePhorte.             |                      |
+----------------------+----------------------+----------------------+
| 05. april 2019       | Pkt 6.4.3. første    | Kathrine Brosvik     |
| 14:22:15             | ledd endret iht.     | Thorsen              |
|                      | beslutningsnotat av  |                      |
|                      | 20.12.2018, Sak nr.  |                      |
|                      | 2018/12195           |                      |
+----------------------+----------------------+----------------------+
| 11. februar 2019     | Pkt 6.4.3. første    | Mona Viksøy          |
| 11:05:08             | ledd endret iht.     |                      |
|                      | beslutningsnotat av  |                      |
|                      | 20.12.2018, Sak nr.  |                      |
|                      | 2018/12195           |                      |
+----------------------+----------------------+----------------------+
| 07. februar 2019     | Endringer i          | Kathrine Brosvik     |
| 10:13:14             | reglementet fra      | Thorsen              |
|                      | styresak 132/18      |                      |
|                      | innarbeidet          |                      |
+----------------------+----------------------+----------------------+
| 23. januar 2019      | Endringer i          | Kathrine Brosvik     |
| 10:54:55             | reglementet          | Thorsen              |
+----------------------+----------------------+----------------------+
| 22. januar 2019      | Endringer i pkt 5.1  | Kathrine Brosvik     |
| 15:22:10             | og 7.1               | Thorsen              |
+----------------------+----------------------+----------------------+
