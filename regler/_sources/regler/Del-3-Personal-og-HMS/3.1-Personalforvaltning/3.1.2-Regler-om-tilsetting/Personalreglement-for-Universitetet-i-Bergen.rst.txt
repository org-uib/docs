*Reglementet er inngått iht. statsansattelovens § 2, og er gjeldende fra
1. juli 2019, revidert 28. mai 2025, jf. sak nr. 2019/6124.


Personalreglement for Universitetet i Bergen (UiB)
--------------------------------------------------

1. Virkeområdet for personalreglementet
^^^^^^^^^^^^^^^^^^^^^^^^^^^^^^^^^^^^^^^

1.1
~~~ 

Personalreglementet er hjemlet i statsansatteloven § 2 og omhandler bestemmelser
som etter loven skal eller kan avtales mellom arbeidsgiver og tjenestemannsorganisasjonene
i virksomheten som har forhandlingsrett etter tjenestetvistloven.
 
1.2
~~~ 

Personalreglementet gjelder for alle ansatte og stillinger ved UiB som omfattes av
statsansatteloven i det omfang disse ikke er særlig regulert i eller i medhold av 
universitets- og høyskoleloven (uhl). Det vises her til Reglement for ansettelse i 
undervisnings- og forskningsstillinger, rekrutteringsstillinger og lederstillinger
på åremål og Regler for ansettelsesprosedyre mv ved Sarssenteret.

1.3
~~~

Personalreglementet gjelder i tillegg til bestemmelser som finnes i annet formelt
regelverk, eksempelvis lover, forskrifter eller sentrale avtaler. Personalreglementet
må vike for bestemmelser i slikt formelt regelverk, med mindre det aktuelle regelverket
selv er fravikelig eller åpner for unntak. UiBs interne regelverk kan ha regler som 
supplerer personalreglementet.

2. Kvalifikasjonsprinsippet
^^^^^^^^^^^^^^^^^^^^^^^^^^^

2.1
~~~

Kvalifikasjonsprinsippet skal legges til grunn for ansettelser ved UiB. Den best 
kvalifiserte søkeren skal ansettes i ledig stilling, med mindre det er gjort unntak i
lov eller forskrift. Ved vurderingen av hvem som er best kvalifisert, skal det legges
vekt på utdanning, erfaring og personlig egnethet, sammenholdt med kvalifikasjonskravene
som er fastsatt i utlysningen, jf. statsansatteloven § 3 (1) og (2).

2.2
~~~

Kvalifikasjonsprinsippet gjelder ikke ved ansettelser i henhold til pkt. 9.1, 9.1.1 og
9.2 jf. statsansatteloven § 7 (1).

3. Utlysning av stillinger
^^^^^^^^^^^^^^^^^^^^^^^^^^

3.1
~~~ 

Ledig stilling skal, med de unntak som er nevnt i pkt. 9.1, 9.1.1 og 9.2 utlyses 
offentlig. Ledig stilling som skal utlyses offentlig, meldes til NAV.56

3.2
~~~ 

Stillinger som utlyses offentlig skal også utlyses internt på UiB sine nettsider. 
Alle ansatte, også de som er fraværende, kan holde seg underrettet om ledige 
stillinger ved å oppsøke UiB sine nettsider. Alle som er ansatt i virksomheten, 
fast eller midlertidig, samt innleide arbeidstakere, kan søke stillinger som bare
er utlyst internt. Det kan gjelde egne regler for kunngjøring av nyopprettede 
stillinger i forbindelse med organisasjonsendringer/omstillinger, jf. 
Omstillingsavtale for UiB, pkt. 3.2.

3.3
~~~ 

Ved utforming av utlysningsteksten skal det vurderes om særskilte grupper skal
oppfordres til å søke, jf. likestillings- og diskrimineringsloven § 6, jf. 
Hovedavtalen i staten m/Tilpasningsavtale for UiB § 30.

4. Innstilling
^^^^^^^^^^^^^^

4.1
~~~ 

Nærmeste leder avgir innstilling, jf. statsansatteloven § 5 (1). 
Normalt er det instituttleder eller avdelingsdirektør.

4.2
~~~  

Dersom nærmeste leder er medlem av ansettelsesrådet, avgir vedkommende i
stedet forslag til ansettelse, jf. statsansatteloven § 5 (2). Som nærmeste
leder avgir Universitetsdirektøren forslag til ansettelse.

4.3 
~~~ 

Innstillende myndighet nedsetter en komité som medvirker ved intervju og
referanseinnhenting. Komiteens sammensetning og arbeid må tilpasses hensynet
til effektiv og forsvarlig saksbehandling ut fra den utlyste stilling, 
søkermasse mv. Komiteen skal minst bestå av nærmeste leder til stillingen
og en HR- medarbeider, eventuelt andre med god kjennskap til arbeidsområdet
tillagt stillingen.

Ved ansettelse i lederstillinger, rådgiverstillinger, ingeniørstillinger,
universitetsbibliotekar og avdelingstannlege skal komiteen bestå av minst 
tre medlemmer. Så langt det er mulig skal begge kjønn være representert.

4.4
~~~ 

De søkerne som vurderes å være best kvalifisert, skal innkalles til intervju.

Det gjelder særskilte krav for innkalling til intervju for kvalifiserte søkerne
som oppgir å ha en funksjonsnedsettelse, har innvandrerbakgrunn eller oppgir å
ha fravær fra arbeid, utdanning eller opplæring, jf. Forskrift til lov statens
ansatte mv. §§ 4, 4a og 4b.

4.5
~~~  

Dersom det er søkere som har fortrinnsrett til ansettelse i staten,
jf. statsansatteloven § 24, må manglende innstilling av disse begrunnes
særskilt.
 
4.6
~~~ 

Likestillingskomiteen ved Universitetet i Bergen har rett til innsyn i
og uttalerett i alle ansettelsessaker, jf. reglement for Likestillingskomiteen
ved UiB. Eventuelle uttalelser fra Likestillingskomiteen skal vedlegges
ansettelsessaken når denne fremmes for ansettelsesmyndigheten.

4.7
~~~ 

Søkernes (partenes) innsynsrett i innstillingen reguleres av 
forvaltningslovforskriften. Søkerne skal ha den samme innsynsrett i et
forslag til ansettelse.

5. Ansettelse i administrative stillinger og bibliotekarstillinger
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

5.1 
~~~ 

Ansettelsesrådet for administrative stillinger skal foreta ansettelser i 
Gjennomgående stillinger i Hovedtariffavtalene i staten - lønnsplan for:
lederstillinger, saksbehandler, kontorstillinger, bibliotekar, rådgiver,
prosjektleder og stillinger ved bedriftshelsetjenesten.
 
5.2 
~~~ 

Ansettelsesrådet for administrative stillinger er også ansettelsesråd for
stillinger som universitetsbibliotekar/ førstebibliotekar under 
fagdepartementets lønnsplan 17.520. Ved ansettelse i førstebibliotekarstillinger
skal det foreligge en sakkyndig bedømmelse av de innstilte. Avdelingsdirektøren
ved universitetsbiblioteket oppnevner tre medlemmer til sakkyndig utvalg i 
henhold til Reglement for opprykk til stilling som førstebibliotekar § 4.

5.3
~~~  

Ansettelsesrådet for administrative stillinger skal ha en leder og fire medlemmer,
hvorav to er fra arbeidsgiversiden og to er fra arbeidstakersiden. 
Universitetsdirektøren oppnevner lederen for ansettelsesrådet. De to 
arbeidsgiverrepresentantene skal ha stilling som avdelingsdirektør eller 
underdirektør/seksjonssjef. De to fra arbeidstakersiden oppnevnes av 
tjenestemannsorganisasjonene. Det oppnevnes personlige varamedlemmer til 
ansettelsesrådet. Det fremgår av oppnevnelsesbrevet hvem som til enhver tid er
leder, medlemmer og varamedlemmer i ansettelsesrådet.
 
5.4
~~~  

Ved ansettelse i stillinger som universitetsbibliotekar og førstebibliotekar
erstattes den ene faste arbeidsgiverrepresentanten med den dekan som er 
leder av Universitetsbibliotekrådet.

5.5 
~~~ 

Dersom universitetsdirektøren som nærmeste leder har avgitt forslag til ansettelse,
leder universitetsdirektøren selv ansettelsesrådet. De to faste 
arbeidsgiverrepresentantene erstattes da av ansatte i stilling som dekan eller
instituttleder. Det skal fremgå av oppnevningsbrevet hvem som er medlem og varamedlem
ved behandling av disse sakene.

6. Ansettelse i tekniske stillinger
^^^^^^^^^^^^^^^^^^^^^^^^^^^^^^^^^^^

6.1
~~~  

Ansettelsesrådet for tekniske stillinger skal foreta ansettelser i 
Gjennomgående stillinger i Hovedtariffavtalene i staten som ikke 
skal behandles av ansettelsesrådet for administrative stillinger, 
samt tekniske stillinger under fagdepartementets lønnsplan 17.550,
17.568 og 21.205.

6.2 
~~~  

Ansettelsesrådet for tekniske stillinger skal ha en leder og fire 
medlemmer, hvorav to er fra arbeidsgiversiden og to er fra 
arbeidstakersiden. Universitetsdirektøren oppnevner lederen for
ansettelsesrådet. De to arbeidsgiverrepresentantene skal ha stilling
som avdelingsdirektør eller underdirektør/seksjonssjef. De to fra 
arbeidstakersiden oppnevnes av tjenestemannsorganisasjonene. Det 
oppnevnes personlige varamedlemmer til ansettelsesrådet.
Det fremgår av oppnevnelsesbrev hvem som til enhver tid er leder,
medlemmer og varamedlemmer i ansettelsesrådet.


7. Ansettelse i tannlegestillinger ved Det medisinske fakultet
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

7.1
~~~   
Ansettelsesrådet for tannlegestillinger skal foreta ansettelser i
slike stillinger under fagdepartementets lønnsplan 90.813 - 
instruktørtannlege, spesialtannlege, instruktørtannlege med 
godkjent spesialistutdanning, avdelingstannlege.
  
7.2 
~~~  

Ansettelsesrådet for tannlegestillinger skal ha en leder og
fem medlemmer, hvorav to er fra arbeidsgiversiden, to er fra 
arbeidstakersiden og en er student. Studentrepresentanten har
uttalelsesrett, men ikke stemmerett under rådets behandling av
sakene.

De to representantene for arbeidsgiver skal en være fast 
vitenskapelig ansatte med minst 50 % stilling ved Institutt
for klinisk odontologi og en overtannlege (lønnsplan 90.813
– stillingskode 1301) ved Institutt for klinisk odontologi.

Fakultetsstyret ved Det medisinske fakultet oppnevner leder
og medlemmer til ansettelsesrådet, samt varamedlemmer for disse.
Leder og de to representantene fra arbeidsgiversiden, oppnevnes
etter forslag fra dekanatet. De to representantene fra 
arbeidstakersiden og studentrepresentanten, oppnevnes etter 
forslag fra henholdsvis tjenestemanns- og studentorganisasjonene.
Det fremgår av oppnevnelsesbrev hvem som til enhver tid er leder, 
medlemmer og varamedlemmer i ansettelsesrådet.

8. Ansettelse i forskerstillinger
^^^^^^^^^^^^^^^^^^^^^^^^^^^^^^^^^

Ansettelsesråd for forskerstillinger har dekanen som leder og fire
medlemmer. To av medlemmene skal representere arbeidsgiver og to er
fra arbeidstakersiden. De to representantene fra arbeidstakersiden, 
samt vara for disse, oppnevnes etter forslag fra tjenestemannsorganisasjonene.

Forskerstillinger omfattes ikke av bestemmelsene i universitets- og 
høyskoleloven. Det er følgelig ikke krav til sakkyndig komité, men 
akultetsstyret kan beslutte å oppnevne vurderingskomiteer ved ansettelse i 
forskerstilling 1109 og 1183. Vurderingskomiteene sammensettes da på samme 
måte som sakkyndige komiteer sammensettes ved opprykk til disse stillingene.
Det vises her til Reglement for opprykk til forsker 1109 i statlige virksomheter
og Regler for opprykk til forsker kode 1183.

9. Unntak fra reglene om utlysning, innstilling og ansettelse
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

9.1
~~~   

Reglene om utlysning, innstilling og ansettelse gjelder ikke ved midlertidig
ansettelse for en periode på inntil seks måneder, jf. statsansatteloven § 7 (1).

9.1.1
~~~~~   

Reglene om utlysning, innstilling og ansettelse gjelder heller ikke for
ansettelser av forelesere, hjelpelærere, øvingslærere, timelærere og
praksisveiledere med mindre enn 37,5 prosent av full stilling, eksamenssensorer
og eksamensinspektører, jf. Forskrift til lov statens ansatte mv. § 2 (1) e.

9.2
~~~   

I personalreglement kan det gjøres unntak for reglene om utlysning,
innstilling og ansettelse ved midlertidig ansettelse for en periode på inntil
ett år, jf. statsansatteloven § 7 (2). Ved UiB er partene enige om at dette
gjelder i følgende tilfelle:

- Ansettelse av forskere gjennom UiB sitt medlemskap i Scholars at Risk nettverket.
- Enkeltstående og ekstraordinært tilfelle som godkjennes av partene etter
  søknad til HR-direktøren fra aktuelt fakultet/avdeling.
 
9.3
~~~ 

Ansettelse uten utlysning besluttes administrativt og foretas av administrativ leder
for institutt, fakultet, Universitetsmuseet. I fellesadministrasjonen og ved
universitetsbiblioteket foretas ansettelse av avdelingsdirektør. Alternativt kan 
slik ansettelse foretas av de ledere som har fått delegert myndighet gjennom sin
rolle som «Kostnadsgodkjenner» for kontrakter opprettet i Selvbetjeningsportalen (TOA-løsningen). 

9.4
~~~  

En ansettelse eller forlengelse av ansettelsesforholdet som vil strekke seg ut over
seks måneder, jf. pkt. 9.1(gjelder ikke pkt. 9.1.1), eller ett år, jf. pkt. 9.2, 
skal behandles etter reglementets vanlige regler i forhold til utlysning, innstilling
og ansettelse.

Ved ansettelse av forskere gjennom UiB sitt medlemskap i Scholars at Risk nettverket,
vises det til reglene i Reglement for ansettelse i undervisnings- 
og forskningsstillinger, rekrutteringsstillinger og lederstillinger på åremål pkt. 4.3.2.

9.5
~~~ 

Det kan gjøres unntak fra reglene om innstilling og ansettelse ved ansettelsesforhold
med kortere arbeidstid enn 15 timer per uke, jf. statsansatteloven § 7 (3), b).

Nærmeste foresatte tjenestemyndighet foretar en forenklet innstilling. Ansettelse foretas
av administrativ leder for fakultet, Universitetsmuseet, Universitetsbiblioteket og av 
HR-direktør ved ansettelse i fellesadministrasjonen.

9.6
~~~ 

I forbindelse med omstillingsprosesser er det bare ledige stillinger som er underlagt
krav om utlysning. I slike prosesser vil det først være ledig stilling når arbeidsgiver
har ivaretatt sin plikt til å innplassere eventuelle overtallige i passende stillinger.

9.7
~~~ 

Etter forskrift til statsansatteloven § 3 (3) kan det gjøres unntak fra statsansatteloven
§ 3 til § 7 ved ansettelse av arbeidstakere som skal utføre oppdrag som er eksternt finansierte.
For at unntaket skal være aktuelt, må arbeidet i hovedsak gjelde det oppdraget som skal utføres.
Ansatte som utfører ordinære, løpende arbeidsoppgaver, vil ikke være omfattet av unntaket.

For at finansieringen skal kunne kalles ekstern, må midlene overføres fra en virksomhet som 
ikke står i en slik forbindelse med UiB, at det er naturlig å vurdere finansieringen som intern. 
Oppdragsfinansiering via eget fagdepartement ansees ikke som ekstern finansiering. Overføring av
midler fra annet departement vil derimot bli vurdert som ekstern finansiering. Videre må 
arbeidstakeren være ansatt for å utføre oppdrag som helt ut, eller i det vesentlige, er finansiert
ved overføring av midler fra en annen virksomhet.

Ved UiB skal forskriftens muligheter for unntak i eksternt finansierte oppdrag praktiseres på 
følgende måte:

Det kan gjøres unntak fra utlysning og kvalifikasjonsprinsippet i eksternt finansierte 
forskerstillinger i de tilfeller det er nødvendig at bestemte personer utfører arbeidet. Dette 
kan være naturlig utfra prosjektsøknaden eller det kan være forutsatt fra oppdragsgiver at bestemte
personer skal delta i prosjektet e.l.

Innstillende myndighet må vurdere om kandidaten er tilstrekkelig faglig kompetent til å utføre 
arbeidsoppgavene i den eksternt finansierte forskerstillingen.

Ansettelse i eksternt finansierte forskerstillinger skjer i ansettelsesutvalget, jf. pkt. 8.

10. Oppnevning av tjenestemannsrepresentanter i ansettelsesrådet
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

10.1
~~~~  

Representanter for de ansatte skal, så langt det er mulig, tilhøre
de samme gruppene ansatte som det enkelte ansettelsesråd skal 
foreta ansettelse i.

10.2
~~~~  

Den tjenestemannsorganisasjonen som organiserer ansatte i vedkommende gruppe og som
enten selv eller gjennom tilslutning til en hovedsammenslutning er 
forhandlingsberettiget, oppnevner representanter for de ansatte med personlige
vararepresentanter. Er det flere forhandlingsberettigede organisasjoner som har 
medlemmer i vedkommende ansattgruppe, oppnevner organisasjonene i fellesskap 
representantene med vararepresentanter. Representantene for de ansatte representerer
ikke sin egen organisasjon når de er oppnevnt, men skal ivareta interessene til 
samtlige søkere.

10.3
~~~~ 

Representantene for de ansatte bør oppnevnes for en periode på to år om gangen.
Funksjonstiden settes slik at den ikke løper ut samtidig for begge representantene
innenfor samme gruppe av ansatte..

10.4
~~~~  

Dersom organisasjonene ikke blir enige om hvem som skal oppnevnes, oppnevnes to
representanter for de ansatte med vararepresentanter etter følgende regler:


a. For at en organisasjon skal kunne utpeke representanter etter
   reglene nedenfor, må den ha som medlemmer minst 25 % av de 
   organiserte ansatte i gruppen.

b. Primærorganisasjonene under samme hovedsammenslutning kan slå
   sammen medlemstallet i relasjon til reglene i dette pkt.

c. Dersom to eller flere tjenestemannsorganisasjoner organiserer
   ansatte i vedkommende ansattgruppe, skal de to organisasjonene
   som har størst medlemstall innenfor gruppen oppnevne hver sin 
   representant med vararepresentant.


11. Saksbehandlingen i ansettelsesrådene
^^^^^^^^^^^^^^^^^^^^^^^^^^^^^^^^^^^^^^^^

11.1 
~~~~ 

I ansettelsessaker sendes saksdokumentene til ansettelsesrådets medlemmer,
som hver for seg avgir uttalelse. Leder av ansettelsesrådet avgir sin uttalelse
til slutt.

Det avholdes møte når ett medlem av ansettelsesrådet krever det, eller når det
er dissens blant ansettelsesrådets medlemmer.

I saker om ordensstraff, suspensjon, oppsigelse og avskjed skal det holdes møte.

Unntak for saker om oppsigelse som skyldes at den ansatte ikke er i stand til å 
gjenoppta arbeidet på grunn av sykdom, jf. statsansatteloven § 20 (1) a). I slike
saker kan saksdokumentene sendes til ansettelsesrådets medlemmer dersom den ansatte
ikke har kommet med skriftlig uttalelse i saken eller bedt om å få forklare seg
muntlig for ansettelsesrådet. Medlemmene avgir hver for seg uttalelse. Leder av
ansettelsesrådet avgir sin uttalelse til slutt. Det avholdes også møte når ett
medlem av ansettelsesrådet krever det, eller når det er dissens blant 
ansettelsesrådets medlemmer.

11.2
~~~~  

Ansettelsesrådet er beslutningsdyktig når samtlige medlemmer ved
sirkulasjon har gitt uttalelse i saken, eller når det er fulltallig
i møte.

11.3
~~~~   

Medlemmer av rådet kan ikke hindre vedtak ved å utebli fra behandlingen
eller nekte å underskrive møteprotokoll. Dersom likevel enkelte av rådets
medlemmer ikke deltar i behandlingen av en sak eller ikke underskriver
møteprotokollen, er rådet beslutningsdyktig om minst halvparten av 
medlemmene deltar og underskriver. Ved stemmelikhet har ansettelsesrådets
leder dobbeltstemme.

11.4
~~~~   

Ansettelsesrådet kan velge å ansette en av de innstilte kandidatene. 
I de tilfeller hvor det er avgitt forslag, og ikke innstiling, kan 
ansettelsesorganet velge i hele søkermassen.

Dersom en søker med ekstern fortrinnsrett fyller de faglige og personlige
egenskapene for stillingen, skal vedkommende ansettes, med mindre unntakene
i Forskrift til lov statens ansatte mv § 8 kommer til anvendelse.

En søker med funksjonsnedsettelse eller som oppgir å ha fravær fra arbeid,
utdanning eller opplæring kan ansettes dersom vedkommende er tilnærmet like
godt kvalifisert som den best kvalifiserte søkeren, jf. Forskrift til lov
statens ansatte mv. §§ 4 og 4a.

11.5
~~~~    

Dersom et medlem av et ansettelsesråd ønsker å ansette en søker som ikke
er innstilt, skal det innhentes en skriftlig vurdering av søkeren fra
den som avgir innstillingen, jf. statsansatteloven § 6 (3). 
Ansettelsesrådet kan da velge å ansette en av de innstilte eller en 
søker de har innhentet skriftlig vurdering av.

11.6 
~~~~ 

Ansettelsesrådet kan bestemme at prøvetid ikke skal gjelde, eller være
kortere enn seks måneder, når arbeidstaker allerede er ansatt ved UiB. 
Det samme gjelder når arbeidet i den nye stillingen ikke skiller seg 
vesentlig fra tidligere statlig stilling.
   
11.7
~~~~   

Ansettelsesrådets vedtak tas inn i en protokoll, hvor det skal fremgå 
hvorledes den enkelte har stemt. Medlemmene har anledning til å grunngi
sine standpunkter ved protokolltilførsel. Protokolltilførselen skal 
avgis innen avslutningen av ansettelsesrådets behandling av saken i møtet.

12. Klageorgan
^^^^^^^^^^^^^^

Dersom en statsansatt i medhold av forvaltningsloven påklager et vedtak
om oppsigelse, ordensstraff, suspensjon eller avskjed, er klageinstansen
universitetsstyret.

13. Forbud mot gaver i tjenesten
^^^^^^^^^^^^^^^^^^^^^^^^^^^^^^^^

Statsansatteloven § 39 gir anledning til å fastsette i reglement hvilke
gaver, provisjon, tjeneste eller annen ytelse det er forbudt for ansatte
å motta i forbindelse med tjenesten. Det vises til Regler om gaver og 
andre fordeler for ansatte ved UiB.

14. Ikrafttredelse og revisjon
^^^^^^^^^^^^^^^^^^^^^^^^^^^^^^

14.1
~~~~  
Dette personalreglementet er forhandlet frem mellom ledelsen ved UiB og
de tjenestemannsorganisasjonene ved UiB som har forhandlingsrett etter
tjenestetvistloven. Personalreglementet omfatter de forhold som er fastsatt
som forhandlingsgjenstand i statsansatteloven, og er i samsvar med kravene
i lovens § 2 (4).

14.2
~~~~   

Personalreglementet trer i kraft 1. juli 2019 i samsvar med det partene
er enige om, jf. statsansatteloven § 2 (1) og hovedavtalens § 19 nr. 2 
bokstav d, justert etter forhandlinger den 15.11.2024.

14.3
~~~~  

Hver av partene ved UiB og Kunnskapsdepartementet kan når som helst kreve
at personalreglementet tas opp til revisjon, jf. statsansatteloven § 2 (5).


+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 30. juni 2025        | Endringer i punktene | Mona Viksøy          |
|                      | 1.2, 3.2, 8, 9.3,    |                      |
|                      | 9.4 og 9.7           |                      |
+----------------------+----------------------+----------------------+
| 25. november 2024    | Revisjon av reglement| Mona Viksøy          |
+----------------------+----------------------+----------------------+
| 19. april 2024       | Revisjon av reglement| Mona Viksøy          |
+----------------------+----------------------+----------------------+
| 30. mars 2022        | Revisjon av reglement| Mona Viksøy          |
+----------------------+----------------------+----------------------+
| 14. mai 2020         | Reglement ihht Lov   | Kathrine Brosvik     |
| 14:40:28             | om statsansatte § 2  | Thorsen              |
+----------------------+----------------------+----------------------+
| 26. september 2019   | Reglement ihht Lov   | Kathrine Brosvik     |
| 09:32:47             | om statsansatte § 2  | Thorsen              |
+----------------------+----------------------+----------------------+
| 25. juni 2013        | Noen endringer       | Kathrine Brosvik     |
| 09:01:17             |                      | Thorsen              |
+----------------------+----------------------+----------------------+
| 25. juni 2013        | Lagt inn             | Kathrine Brosvik     |
| 08:57:37             |                      | Thorsen              |
+----------------------+----------------------+----------------------+
| 25. juni 2013        | Lagt inn             | Kathrine Brosvik     |
| 08:52:44             |                      | Thorsen              |
+----------------------+----------------------+----------------------+
| 04. februar 2011     | Lagt inn             | Kathrine Brosvik     |
| 09:44:46             |                      | Thorsen              |
+----------------------+----------------------+----------------------+
| 02. februar 2011     | Lagt inn             | Kathrine Brosvik     |
| 12:24:49             |                      | Thorsen              |
+----------------------+----------------------+----------------------+
| 07. april 2010       | Lagt inn             | Kathrine Brosvik     |
| 15:02:58             |                      | Thorsen              |
+----------------------+----------------------+----------------------+
| 16. mars 2010        | Lagt inn             | Kathrine Brosvik     |
| 08:31:20             |                      | Thorsen              |
+----------------------+----------------------+----------------------+