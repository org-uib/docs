Regler om gaver og andre fordeler for ansatte ved UiB
-----------------------------------------------------

:doc:`English version </regler_en/Part-3-Human-Resources-and-HSE/3.1-Human-Resources/3.1.8-Gifts-and-other-benefits/Rules-about-gifts-and-other-benefits-for-UiB-employees>`

Godkjent av Universitetsstyret i møte 14.2.2008

§ 1. Hovedregler for mottak av gaver og andre fordeler
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

| Ansatte ved UiB må ikke motta gaver og andre fordeler, verken for seg
  selv eller andre, som er egnet til, eller som av giveren er ment å
  påvirke deres tjenestelige handlinger, eller som ellers strider mot
  lov, forskrifter, etiske retningslinjer eller andre regler som gjelder
  for ansatte ved UiB.
| Med gaver og andre fordeler menes for eksempel varer, tjenester,
  provisjon, billetter til arrangementer, reiser, hotellopphold,
  bevertning eller utgiftsdekning.
| Penger eller verdier som kan sidestilles med penger, som for eksempel
  lån og rabatter mv, må aldri mottas.
| Det må vises særskilt aktsomhet ved gaver og andre fordeler som tilbys
  i tilknytning til forhandlinger, inngåelse eller gjennomføring av
  avtaler mv. Dersom noen mottar tilbud som kan oppfattes som utilbørlig
  påvirkning eller forsøk på dette, skal tilbudet avvises og meldes fra
  om til nærmeste overordnede.

§ 2. Handlingsregler for mottakere av gaver og andre fordeler
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

| Ansatte ved UiB har anledning til å ta imot gaver eller andre fordeler
  som har en verdi inntil kr 300, dersom det ikke strider mot
  hovedreglene i § 1.
| Dersom noen har mottatt gave eller fordel med verdi over kr 300, skal
  mottakeren forelegge gaven for sin nærmeste overordnende. Slik
  fremleggelse skal også skje ved tvil om størrelsen av gavens eller
  fordelens verdi.

§ 3. Overordnede leders behandling av fremlagte gaver og andre fordeler
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

| Den overordnede leder kan tillate at gaver og andre fordeler som har
  en verdi inntil kr 1.000, kan beholdes av mottakeren dersom dette må
  anses ubetenkelig i forhold til tjenestemannens utførelse av arbeidet,
  eller ikke vil kunne skade UiBs interesser. I andre tilfeller skal
  gaven returneres til giver med henvisning til UiBs regelverk på dette
  området.
| Gaver som er mottatt i forbindelse med representasjon for UiB, skal
  overlates til Universitetsdirektøren, dersom verdien er over kr 3.000.
  Ellers kan gaven beholdes ved avdelingen til den som har representert
  UiB og mottatt gaven.
| Dersom en tilbudt eller mottatt gave eller fordel strider mot
  hovedreglene i § 1, skal det gis melding til Universitetsdirektøren.
  Det mottatte skal returneres til giveren, med henvisning til UiBs
  regelverk på dette området.

§ 4. Invitasjoner til middager, sosiale arrangementer mv
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

| Forretningsmessig omgang i form av middager, sosiale arrangementer mv
  betalt av leverandører eller andre samarbeidspartnere kan skje i
  begrenset omfang og må i hyppighet, grad og verdi stå i rimelig
  forhold til det tjenestelige behov. Slik forretningsmessig omgang må i
  alle tilfeller ikke være egnet til å påvirke beslutningsprosesser
  eller skade UiBs interesser.
| Invitasjoner til slike sosiale arrangementer skal forelegges nærmeste
  overordnede, som avgjør om deltakelse kan tillates.

§ 5. Reiser mv i tjenesten
^^^^^^^^^^^^^^^^^^^^^^^^^^

| Når leverandører eller andre samarbeidspartnere tilbyr reiser for
  besøk i bedrifter, kurs, konferanser og lignende, skal UiB som
  hovedregel selv dekke utgiftene til reise, opphold og diett.
| Skal den ansatte i forbindelse med reisen yte faglig bidrag eller
  lignende, kan dekning av reiseutgifter mv, skje i henhold til de
  kutymer som gjelder på området.
| Reiser skal alltid godkjennes av overordnet leder.

§ 6. Privat bruk av rammeavtaler
^^^^^^^^^^^^^^^^^^^^^^^^^^^^^^^^

Rammeavtaler inngått med UiBs leverandører om levering av varer og
tjenester, skal ikke anvendes til privat bruk av UiBs ansatte for seg
selv eller sine nærstående, med mindre rammeavtalen uttrykkelig
inneholder generelle rabattordninger mv for alle ansatte ved UiB.

§ 7. Tilbud om gaver og andre fordeler fra UiB
^^^^^^^^^^^^^^^^^^^^^^^^^^^^^^^^^^^^^^^^^^^^^^

Ansatte ved UiB skal ikke gi eller tilby gaver eller andre fordeler som
er egnet til, eller ment å påvirke mottakerens tjenestelige eller
forretningsmessige handlinger mv.

§ 8. Overtredelse av reglene
^^^^^^^^^^^^^^^^^^^^^^^^^^^^

Overtredelse av reglene kan medføre tjenestelige reaksjoner som
ordensstraff eller avskjed, og kan danne grunnlag for
straffeforfølgning.

========================= ========= ========================
Dato                      Kommentar Lagt inn av
========================= ========= ========================
24. februar 2014 13:18:59 Lagt inn  Kathrine Brosvik Thorsen
24. februar 2014 13:16:29 Lagt inn  Kathrine Brosvik Thorsen
14. april 2011 12:38:18   Lagt inn  Kathrine Brosvik Thorsen
========================= ========= ========================
