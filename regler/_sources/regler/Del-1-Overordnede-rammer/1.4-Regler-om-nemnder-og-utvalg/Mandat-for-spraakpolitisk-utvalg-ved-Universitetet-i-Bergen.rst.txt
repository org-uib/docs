Mandat for språkpolitisk utvalg ved Universitetet i Bergen
==========================================================

Vedtatt av universitetsstyret 31.10.2019

Universitetet i Bergen (UiB) er en kunnskaps- og kulturbærende
institusjon og den faglige virksomhet er vesentlig for demokrati og
samfunnsutvikling. De språkpolitiske retningslinjene skal bidra til å
gjennomføre UiBs strategi og styrke lærestedets profil som et
forskningsintensivt breddeuniversitet med høy internasjonal faglig
kvalitet.

Universitetet skal ha en tydelig språkpolitikk og framstå som et
språklig forbilde for norsk utdanning, kultur- og samfunnsliv. Norsk er
hovedspråket. Det betyr at undervisningsspråket, administrasjonsspråket
og det daglige arbeidsspråket i all hovedsak er norsk. Prinsippet om
klarspråk ligger til grunn for språkbruken ved UiB.

Universitetet er også et internasjonalt akademisk møtepunkt der
publiseringen og formidlingen skjer på engelsk. Det betyr at
universitetet har en parallellspråklig praksis der engelsk er det mest
brukte fremmedspråket, men også andre fremmedspråk blir brukt.

Universitetets ansatte deltar i internasjonal forskning, men har også i
sin faglige virksomhet en betydelig rolle i å utvikle og ivareta det
norske språket. Å utvikle og formidle norsk fagspråk og terminologi er
en viktig del av UiBs samfunnsoppdrag.

Språklig likestilling og toleranse er et sentralt prinsipp ved UiB.
Nynorsk skal ha en fremtredende plass i virksomheten. UiB har et særlig
ansvar for at nynorsk skal være et viktig språk i norsk høyere
utdanning. De mange nynorskbrukerne ved UiB er en stor ressurs for
nynorsk språk og har stor betydning for norsk språkutvikling.

Språkpolitisk utvalg ved UiB skal

-  være universitets rådgivende utvalg for språkpolitikk og fremme
   bevissthet om språkpolitiske spørsmål

-  ha oversikt over og gi råd om universitetets rolle og plikter for å
   fremme norsk språk og språkutvikling

-  arbeide for at de språkpolitiske retningslinjene ved UiB blir
   gjennomført

-  foreslå tiltak som kan bidra til å styrke kvaliteten på språkpraksis
   og videreutvikle lærestedets språkpolitikk

Språkpolitisk utvalg oppnevnes av rektor for tre år av gangen og består
av inntil ni medlemmer. Utvalget skal være bredt sammensatt og ha god
faglig bredde. Studentene skal være representert. Det språkpolitiske
utvalget skal ha et sekretariat.

Utvalget skal gi årlig rapport om UiB språkpolitiske virksomhet.
Utvalget rapporterer til universitetsledelsen.

===================== =========== ===========
Dato                  Kommentar   Lagt inn av
===================== =========== ===========
04. mai 2020 10:18:47 Nytt utvalg Mona Viksøy
04. mai 2020 10:03:23 Nytt utvalg Mona Viksøy
===================== =========== ===========
