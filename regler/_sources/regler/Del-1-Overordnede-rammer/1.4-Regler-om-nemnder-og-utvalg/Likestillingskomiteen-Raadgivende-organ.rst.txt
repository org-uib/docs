Likestillingskomiteen ved UiB
-----------------------------

Vedtatt av Det akademiske kollegium 23.3.1984, sist endret av
Universitetsstyret i møte 29.10.2009.

§1. Oppnevnelse, formål
~~~~~~~~~~~~~~~~~~~~~~~

Likestillingskomiteen oppnevnes av Universitetsstyret og er underlagt
dette. Komiteens formål er å fremme reell likestilling ved Universitetet
i Bergen uavhengig av kjønn, etnisitet, nasjonal opprinnelse, hudfarge,
språk, religion og livssyn, politisk syn, organisasjonstilknytning,
seksuell orientering, funksjonsevne, alder og andre forhold.

§2. Komiteens mandat
~~~~~~~~~~~~~~~~~~~~

-  Komiteen skal særlig henlede Universitetsstyrets og administrasjonens
   oppmerksomhet på forhold som kan lede til brudd på på lovene som
   regulerer forhold nevnt i § 1. Komiteen kan selv ta initiativ for å
   forhindre at lovene blir overtrådt i enkeltsaker.
-  Komiteen skal forslå tiltak til å fremme likestilling og ta initiativ
   til utredninger om slike tiltak. Den skal bistå Universitetsstyret i
   saker som angår likestilling og som er forelagt universitetet til
   uttalelse.
-  Komiteen skal gjennom opplysningsarbeid arbeide for å øke forståelsen
   for likestilling innenfor universitetet.
-  Likestillingskomiteen skal holde seg orientert om praksis innenfor
   universitetene og særlig ved Universitetet i Bergen vedrørende
   iverksettelsen av tiltak til fremme av likestilling. Den skal bistå
   universitetsadministrasjonen ved utarbeidele av planer for
   likestilling og kan motta henvendelser fra og gi råd til personer,
   grupper eller instanser innenfor universitetet i
   likestillingsspørsmål.
-  Komiteen har rett til å gjøre seg kjent med alle dokumenter og kan
   uttale seg om likestillingsaspekter i tilsettingssaker.
-  Komiteen kan uttale seg om studieplanendringer og opprettelse av nye
   fag hvor likestillingsspørsmål kan komme inn.

§3. Sammensetning
~~~~~~~~~~~~~~~~~

Likestillingskomiteen består av 11 medlemmer og er sammensatt som
følger:

============================================ ====================
Fakultetene, UB og Universitetsmuseet        6 medlemmer (4 vara)
Forskerforbundet, Akademikerne, NTL og Parat 2 medlemmer (1 vara)
Ansatte gruppe B                             1 medlem (1 vara)
Studentene                                   2 medlemmer (2 vara)
============================================ ====================

De ulike enhetene og organisasjonene kan komme med forslag til to
kandidater (en mann og en kvinne) hver. Ved oppnevning bør det påses at
komiteen får representanter både fra gruppe A og gruppe C.

Oppnevningen følger Universitetsstyrets funksjonstid, likevel slik at
studentrepresentantene og representanten for gruppe B oppnevnes for ett
år. Gjenoppnevning kan finne sted.

Likestillingskomiteen skal ha en leder og en nestleder, som velges av og
blant komiteens medlemmer for en periode på 1 år. Gjenvalg kan finne
sted.

Universitetsdirektøren skal stille den nødvendige sekretærassistanse til
rådighet for komiteen.

§4. Komiteens adgang til dokumenter, møter o.l.
~~~~~~~~~~~~~~~~~~~~~~~~~~~~~~~~~~~~~~~~~~~~~~~

Likestillingskomiteen skal ved sekretæren gjøres kjent med
møteinnkalling og referater fra Universitetsstyret, fakultetsstyrene og
eventuelle arbeidsutvalg.

§5. Møter
~~~~~~~~~

Lederen kaller inn til møter med 1 ukes varsel. Det skal kalles inn til
møte når en tredjedel av komiteens medlemmer krever det. Representanter
som er forhindret fra å møte skal gi beskjed om dette så snart som
mulig, slik at vararepresentanter kan innkalles.

§6. Beslutningsdyktighet, protokoll
~~~~~~~~~~~~~~~~~~~~~~~~~~~~~~~~~~~

For at komiteen eller arbeidsutvalget skal være vedtaksført, må minst
halvparten av medlemmene være til stede. Det skal føres protokoll over
komiteens forhandlinger. Protokollen skal inneholde komiteens vedtak.
Protokollene gjøres kjent for Universitetsstyret. Komiteen skal avgi
årlige rapporter til Universitetsstyret om sin virksomhet.

=========================== ======================= ==================
Dato                        Kommentar               Lagt inn av
=========================== ======================= ==================
02. juni 2014 15:14:01      Redaksjonelle endringer Mona Viksøy
02. september 2013 17:52:19 Redaksjonelle endringer Mona Viksøy
06. april 2011 09:16:55     Import                  Bente Krossøy
15. desember 2010 12:58:25  Import                  Bente Krossøy
07. mai 2010 10:14:16       Import                  Bente Krossøy
16. november 2009 12:48:37  Import                  Administrator User
=========================== ======================= ==================
