Regler for Estetisk utvalg ved Universitetet i Bergen
-----------------------------------------------------

Fastsatt av Universitetsstyret 29.4.2010.

1. Mandat
~~~~~~~~~

Universitetets estetiske utvalg har et overordnet ansvar for den
utvendige og innvendige kunstneriske utsmykningen ved universitetet, for
valg av utsmykning og det totale miljøet rundt hvert enkelt objekt og
for at disse blir ivaretatt på en hensiktsmessig måte. Utvalget kan
selv, innenfor sine økonomiske rammer, initiere tiltak for å ivareta
sitt formål.

Utvalget skal vurdere tilbud om kunstneriske gaver og deres plassering
og kan selv ta initiativ til kjøp av kunst.

Utvalget skal søke å samordne den samlede utsmykningen ved
universitetet, så vidt mulig gjennom representasjon eller
observatørstatus i lokale utsmykningsutvalg for nye bygg og i
samhandling med KORO - Kunst i offentlige rom.

Utvalget skal føre tilsyn med vedlikehold av og sikkerheten rundt
universitetets kunst og utsmykninger.

Utvalget kan ha en rådgivende funksjon ved anlegg av nye og vedlikehold
av eksisterende uteanlegg og skal ha tilsyn med at universitetets
lokaler og utearealer fremstår på en representativ og rydding måte for
studenter, ansatte og til for byens befolkning.

Utvalget skal sørge for informasjon om og formidling av utsmykningen til
universitetssamfunnet.

2. Sammensetning
~~~~~~~~~~~~~~~~

Utvalget består av 8 medlemmer med personlige varamedlemmer:

4 representanter fra Universitetet i Bergen

1 representant etter forslag fra Bergen Kunsthall, Landmark/Hordaland
Kunstnersenter

1 representant etter forslag fra Bergen kommune

2 studentrepresentanter oppnevnt etter forslag fra Studentparlamentet.

Utvalget oppnevnes av rektor, som også utpeker utvalgets leder

Utvalgets funksjonstid er 4 år, likevel slik at studentene oppnevnes for
1 år. Gjenoppnevning kan finne sted.

3. Administrativ bistand
~~~~~~~~~~~~~~~~~~~~~~~~

Universitetsdirektøren sørger for at utvalget har en sekretær, som også
tar hånd om utvalgets arkiv.

========================== ========= ==================
Dato                       Kommentar Lagt inn av
========================== ========= ==================
15. desember 2010 12:59:14 Import    Bente Krossøy
07. mai 2010 11:11:12      Import    Bente Krossøy
16. november 2009 12:52:41 Import    Administrator User
========================== ========= ==================
