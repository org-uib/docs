Internrevisjon
==============

**INSTRUKS FOR INTERNREVISJONEN VED UNIVERSITETET I BERGEN**

Vedtatt av Universitetsstyret i møte 28.04.2016.

**FORMÅL**

| Internrevisjonen skal fremme og beskytte Universitetet i Bergen sine
  verdier gjennom å gi risikobaserte og objektive bekreftelser, råd og
  innsikt.
| Internrevisjonen er en uavhengig, objektiv bekreftelses- og
  rådgivningsfunksjon som har til hensikt å tilføre merverdi og forbedre
  organisasjonens drift. Internrevisjonen inngår i universitets system
  for styring og kontroll slik dette er regulert i Økonomireglementet
  (Bestemmelsenes § 2 om intern styring), og skal bidra til at
  Universitetet i Bergen oppnår sine målsetninger ved å evaluere og
  forbedre effektiviteten og hensiktsmessigheten av organisasjonens
  prosesser for risikostyring, kontroll og governance.

Universitetsstyret, rektor og universitetsdirektøren har det overordnede
ansvar for tilsyn ved institusjonen, jf. universitets- og høyskoleloven
§§9-1, 9-2, 10-1 og 10-3. Internrevisjon er ett av universitetets
sentrale tilsynsverktøy.

Internrevisjonen ved Universitetet i Bergen gjennomføres ved kjøp av
tjenester fra eksternt konsulentselskap. Internrevisjonssjef inngår som
del av denne tjenesten.

| **PROFESJONELT GRUNNLAG**
|  Internrevisjonens virksomhet baseres på IIAs (The Institute of
  Internal Auditors) definisjon av internrevisjon, kjerneprinsipper,
  etiske regler og internasjonale standarder for profesjonell utøvelse
  av internrevisjon.

| **ORGANISASJONSMESSIG PLASSERING**
|  Internrevisjonsleder rapporterer direkte til universitetsstyret.
  Universitetsstyret er internrevisjonens oppdragsgiver. Det innebærer
  at universitetsstyret:

-  Godkjenner internrevisjonsinstruksen.
-  Godkjenner internrevisjonens budsjett og årsplan, inkludert
   vesentlige endringer i planen gjennom året.
-  Utpeker og godkjenner internrevisjonssjef\ *.*
-  Mottar rapporter på internrevisjonens utførelse i forhold til planen
   og eventuelt andre forhold.
-  Minst årlig, mottar rapport om status på risikostyring og kontroll
   ved Universitetet i Bergen.

Internrevisjonssjef står for planlegging, gjennomføring og rapportering
av tilsynene. Plan for tilsynene behandles av universitetsstyret årlig.
Internrevisjonen skal evaluere og bidra til å forbedre universitetets
risikovurdering, risikohåndtering og måloppnåelse. Internrevisjonssjef
rapporterer til universitetsstyret

Kollegiesekretariatet koordinerer arbeidet med internrevisjonen på vegne
av universitetsstyret. Universitetsdirektøren deltar på planleggings- og
oppsummeringsmøter av de årlige revisjonene.

| **MYNDIGHET OG ANSVAR**
|  Internrevisjonen har hele virksomheten som sitt virkeområde.

Internrevisjonssjef har møterett i ledermøter og skal ha tilgang til all
dokumentasjon, personell, eiendeler og opplysninger som er nødvendig for
å gjennomføre sine oppgaver.

Internrevisjonssjef har direkte og uinnskrenket tilgang til
universitetsstyret\ *.*

Internrevisjonen skal ikke ha operasjonelt ansvar eller myndighet, eller
involvere seg i aktiviteter som kan påvirke uavhengigheten eller
objektiviteten.

Internrevisjonen har et eget ansvar for å være kompetent, proaktiv og
fremtidsfokusert.

**BEKREFTELSESOPPDRAG**

Internrevisjonens bekreftelsesoppdrag kan omfatte alle typer områder
relatert til virksomhetsstyring, risikostyring og kontroll.
Bekreftelsesoppdragene kan omfatte [listen er ikke uttømmende]:

-  målrettet og kostnadseffektiv bruk av ressurser
-  virksomhetskultur
-  plan og strategiarbeid
-  forebygging og avdekking av misligheter
-  pålitelig rapportering av virksomhetsdata
-  helhetlig risikostyring
-  etterlevelse av regelverk, krav fra overordnet departement og øvrige
   kvalitetskrav
-  IT-governance og IT-sikkerhet

| **RÅDGIVNINGSOPPDRAG**
|  Internrevisjonen kan innenfor sitt kompetanseområde gi råd og
  veiledning for å bidra til forbedringer. Internrevisjonen skal i så
  fall vurdere om rådgivningen påvirker eller kan oppfattes å påvirke
  internrevisjonens objektivitet.

**GJENNOMFØRING**

| **Planlegging**
|  Basert på vesentlighet og risiko skal administrative enheter og
  institutter, funksjoner og/eller rutiner revideres. Som hovedregel vil
  utvalgte revisjonsområder omtales i årsplanen. I tillegg kan ekstra
  revisjoner gjennomføres når universitetsstyret, rektor og
  universitetsdirektøren har behov for underlag for å behandle avvik,
  håndtere et aktuelt problem eller når det anses nødvendig.
  Konkretisering av områder og tema for tilsyn skjer i revisjonsmøter
  der universitetsdirektør og internrevisor deltar. I tillegg kan
  studentrepresentanter og andre inviteres med. Det er
  Kollegiesekretariatet som på vegne av universitetsstyret koordinerer
  denne aktiviteten.

**Forberedelse**

| **Forhåndsmelding**
|  Internrevisor forhåndsavtaler i god tid tidspunkt for revisjon.

-  **Formell revisjonsmelding**
   Det sendes skriftlig revisjonsvarsel minst en uke i forveien.
   Meldingen sendes til lederen/fagansvarlig for den
   enhet/virksomhetsområde som skal revideres og bør inneholde
   informasjon om:

   -  revisjonsdato og tidspunkt for åpningsmøte
   -  generell informasjon om revisjoner og hvem som står for revisjonen
   -  revisjonsomfang
   -  dokumentreferanser
   -  timeplan for gjennomføring
   -  revisjonsgruppen/revisjonsleder
   -  hvem som ønskes intervjuet
   -  praktiske opplysninger (møtested, kontaktperson og annen relevant
      informasjon vedrørende opplegg og gjennomføring).

Revisjonsgruppen forbereder seg ved å samle inn relevante opplysninger,
studere tilgjengelig dokumentasjon og utforme tilpassede sjekklister.

| **Åpningsmøte**
| De som skal intervjues, og eventuelt deres ledere, møtes til felles
  åpningsmøte. Internrevisor presenterer revisjonsgruppen, forklarer
  hensikt, fremgangsmåte og omfang av revisjonen.

| **Etterarbeid - rapportering og oppfølging**
| Internrevisor utarbeider en revisjonsrapport. Revisjonsrapporten er
  som hovedregel offentlig, men kan unntas offentlighet, iht.
  offentleglova § 13, første ledd eller § 15, annet ledd.
  Revisjonsrapporten klassifiserer observasjonene og sorterer etter
  vesentlighet. Registrerte observasjoner blir gruppert i merknader og
  anbefalinger. Anbefalinger bør vurderes nærmere, men er ikke
  forpliktende m.h.t. korrigerende tiltak med tidsfrister. Den reviderte
  part må besvare merknadene innen fastlagt tid og beskrive planlagte
  eller iverksatte tiltak. Internrevisor skal påse at tidsfrist
  overholdes. Universitetsdirektør skal vurdere planer og korrigerende
  tiltak som iverksettes, følge opp og rapportere til rektor og
  universitetsstyret.

| **ANDRE OPPGAVER**
| For å bidra til best mulig dekning og til å unngå dobbeltarbeid, bør
  internrevisjonen dele informasjon og samordne aktiviteter med andre
  interne og eksterne leverandører av bekreftelses- og
  rådgivningstjenester i det omfang som er hensiktsmessig.

Riksrevisjonen skal motta kopi av årsplan, enkeltrapporter og årsrapport
fra internrevisjonen.

| **OPPFØLGING**
| Internrevisjonen skal følge opp hvordan organisasjonen håndterer de
  anbefalinger som gis fra internrevisjonen.

Ledere ved administrative avdelinger eller aktuelle fakulteter har
ansvaret for å iverksette korrigerende tiltak og/eller forbedringer
basert på rapporter fra interne revisjoner. På vegne av
universitetsstyret og rektor skal universitetsdirektøren påse at
merknader og korrigerende tiltak følges opp.

Dersom internrevisjonssjefen konkluderer med at ledelsen har godtatt et
risikonivå som kan være uakseptabelt for organisasjonen, kan
internrevisjonssjefen sammen med universitetsstyret ta opp forholdene
med departementet.

| **INTERNE FORBEDRINGER I INTERNREVISJONSFUNKSJONEN**
|  Internrevisjonssjef er ansvarlig for å gjennomføre evalueringer og
  forbedringer av egen funksjon og aktiviteter, både løpende og
  periodisk. Resultater og forbedringer skal rapporteres til
  Universitetsstyret.

| **GYLDIGHET**
| Denne instruks trer i kraft 1. mai 2016 og erstatter Retningslinjer
  for internrevisjonen ved Universitetet i Bergen av 18. april 2013 sist
  endret 13. februar 2014.
