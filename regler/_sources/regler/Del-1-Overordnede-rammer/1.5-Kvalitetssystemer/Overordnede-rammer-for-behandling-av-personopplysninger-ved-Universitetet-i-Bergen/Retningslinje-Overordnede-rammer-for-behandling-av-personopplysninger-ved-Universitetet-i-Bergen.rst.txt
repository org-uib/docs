==================================================================================================
Retningslinje - Overordnede rammer for behandling av personopplysninger ved Universitetet i Bergen
==================================================================================================

Vedtatt av universitetsledelsen 19.12.2019 - 2019/26747

.. contents:: Innhold 

Del 1 – Generell del
====================

Retningslinjen inngår i internkontrollsystemet for behandling av
personopplysninger ved Universitetet i Bergen, som et overordnet
styrende dokument, og er en del av styringssystemet for
informasjonssikkerhet og personvern (SIP) ved UiB. Dokumenter som inngår
i den gjennomførende del av internkontrollsystemet, herunder rutiner og
maler, og systemer for oversikt og kontroll med behandlingsaktiviteter,
må ses i sammenheng med de styrende dokumenter. Universitetsdirektøren
godkjenner rutiner for behandling av personopplysninger ved UiB.

**Retningslinjens Del 1** omhandler de generelle rammene for behandling
av personopplysninger ved universitetet i Bergen

**Retningslinjens Del 2** redegjør for formål og rettslig grunnlag for
behandling av personopplysninger for administrative formål og innen
universitetets kjerneområder forskning, utdanning og formidling.

1.1 Retningslinjens formål og virkeområde 
-----------------------------------------

Formålet med retningslinjen er å

-  beskytte den enkelte mot at personvernet blir krenket
-  sikre at de registrertes rettigheter ivaretas
-  fastsette institusjonens plikter i henhold til personvernregelverket
-  sikre at personopplysninger om studenter, forskningsdeltakere,
   ansatte og andre som UIB behandler personopplysninger om, blir
   behandlet i samsvar med gjeldende lovverk
-  legge forholdene til rette for at forskning som omfatter innsamling
   og bearbeiding av personopplysninger kan finne sted i samsvar med
   personvernregelverket
-  sikre god internkontroll ved UiB

Retningslinjen har samme virkeområde som SIP, og gjelder for behandling
av personopplysninger i alle virksomhetsområder og systemer ved UIB,
herunder forskning, undervisning, formidling og for administrative
formål.

Retningslinjen har samme saklige virkeområde som personopplysningsloven
(2018) og EUs personvernforordning, helt eller delvis automatisert
behandling av personopplysninger og ikke-automatisert behandling av
personopplysninger som inngår eller skal inngå i et register.

Retningslinjen gjelder for:

-  alle ansatte ved UiB
-  alle studenter ved UiB
-  alle som har tilgang til og/eller bearbeider og forvalter
   personopplysninger gjennom UiBs IKT-infrastruktur, eller gjennom
   avtale.

2 Generelle prinsipper for behandling av personopplysninger 
-----------------------------------------------------------

Personvern handler om retten til privatliv og retten til å bestemme over
egne personopplysninger. Den enkelte skal i størst mulig grad kunne
bestemme over egne personopplysninger. Reglene for behandling av
personopplysninger bygger på noen grunnleggende prinsipper, som er
nedfelt i personvernforordningen artikkel 5. De øvrige bestemmelsene i
personvernforordningen bygger på de grunnleggende prinsippene, og all
behandling av personopplysninger skal skje i samsvar med disse.

2.1 Personvernprinsippene 
~~~~~~~~~~~~~~~~~~~~~~~~~

2.1.1 Lovlighet, rettferdighet og åpenhet 
^^^^^^^^^^^^^^^^^^^^^^^^^^^^^^^^^^^^^^^^^

Det må finnes et rettslig grunnlag (lovhjemmel) i personvernregelverket
som tillater behandlingen av personopplysninger. Behandlingen av
personopplysninger skal gjøres i respekt for de registrertes interesser
og skape tillit. Behandlingen av personopplysninger skal være forståelig
og forutsigbar for den registrerte slik at vedkommende kan innrette seg
og gis mulighet til å utøve sine rettigheter. Åpenhet om behandlingen av
personopplysninger er en forutsetning for at enkeltpersoner skal kunne
ivareta sine rettigheter og interesser.

2.1.2 Formålsbegrensning 
^^^^^^^^^^^^^^^^^^^^^^^^

Personopplysninger skal bare behandles for spesifikke, uttrykkelige,
angitte og legitime formål. Personopplysninger kan ikke gjenbrukes til
formål som er uforenlig med det opprinnelige formålet. Viderebehandling
for arkivformål i allmennhetens interesse, for formål knyttet til
vitenskapelig eller historisk forskning eller for statistiske formål
anses som forenlig med de opprinnelige formålene. Dette forutsetter at
det er innført tekniske og organisatoriske tiltak for å sikre den
registrertes rettigheter, særlig for å sikre at prinsippet om
dataminimering overholdes. Aktuelle tiltak kan omfatte pseudonymisering.
Dersom tiltakene kan oppfylles ved viderebehandling som ikke gjør det
mulig å identifisere de registrerte, skal formålene oppfylles på denne
måten (anonymisering av personopplysningene). Viderebehandling
forutsetter at personvernforordningen, personopplysningsloven og annet
relevant regelverk har vært fulgt ved den opprinnelige innsamlingen av
personopplysningene.

2.1.3 Dataminimering 
^^^^^^^^^^^^^^^^^^^^

Mengden innsamlede personopplysninger skal begrenses til det som er
nødvendig for formålet med innsamlingen.

2.1.4 Riktighet 
^^^^^^^^^^^^^^^

Personopplysninger som behandles, skal være korrekte, og skal om
nødvendig oppdateres.

2.1.5 Lagringsbegrensning 
^^^^^^^^^^^^^^^^^^^^^^^^^

Personopplysninger skal slettes eller anonymiseres når de ikke lenger er
nødvendige for formålet de ble innhentet for, med mindre
personopplysningene er arkivpliktige eller det finnes annet rettslig
grunnlag for behandlingen. Offentlige virksomheter er underlagt
arkivplikt hvilket medfører at UiB i stor grad er pliktig til å arkivere
opplysninger om ansatte og studenter.

2.1.6 Integritet og konfidensialitet 
^^^^^^^^^^^^^^^^^^^^^^^^^^^^^^^^^^^^

Den behandlingsansvarlige (UiB eller den som handler på vegne av UiB) må
sørge for tiltak mot utilsiktet og ulovlig ødeleggelse, tap og endringer
av personopplysninger. Dette skal gå foran tilgjengelighet.

2.1.7 Ansvarlighet 
^^^^^^^^^^^^^^^^^^

UiB skal opptre i samsvar med disse prinsippene og sørge for at de
registrertes rettigheter blir ivaretatt. UiB skal kunne dokumentere at
virksomheten har gjennomført nødvendige organisatoriske og tekniske
tiltak for å etterleve personvernforordningen.

2.2 Nærmere om rettslig grunnlag 
~~~~~~~~~~~~~~~~~~~~~~~~~~~~~~~~

2.2.1 Behandling av alminnelige personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Behandling av personopplysninger krever rettslig grunnlag. Minst ett av
vilkårene i personvernforordningen artikkel 6 nr.1 a) - f) må være til
stede:

a) den registrerte har samtykket til behandlingen av sine
personopplysninger for ett eller flere spesifikke formål,

b) Behandlingen er nødvendig for å oppfylle en avtale som den
registrerte er part i, eller for å gjennomføre tiltak på den
registrertes anmodning før en avtaleinngåelse,

c) Behandlingen er nødvendig for å oppfylle en rettslig forpliktelse som
påhviler den behandlingsansvarlige

d) Behandlingen er nødvendig for å verne den registrertes eller annen
fysisk persons vitale interesser

e) Behandlingen er nødvendig for å utføre en oppgave i allmennhetens
interesse eller utøve offentlig myndighet som den behandlingsansvarlige
er pålagt

f) Behandlingen er nødvendig for formål knyttet til de berettigede
interessene som forfølges av den behandlingsansvarlige eller en
tredjepart

For vilkårene i bokstav c) og e) kreves supplerende rettslig grunnlag i
nasjonal lovgivning. Med supplerende rettslig grunnlag menes lov,
forskrift eller vedtak med hjemmel i lov eller forskrift, som tillater
behandlingen. I retningslinjens del 2 redegjøres for aktuelle
bestemmelser i personopplysningsloven, universitets- og høyskoleloven
med forskrifter, helseforskningsloven eller andre lover, som kan utgjøre
supplerende rettslig grunnlag.

Vilkåret i bokstav f) krever dokumentert interesseavveiing, og kan ikke
anvendes på behandlinger som utføres av offentlige myndigheter som ledd
i utførelsen av deres oppgaver.

2.2.2 Behandling av særlige kategorier personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Hovedregelen er at behandling av særlige kategorier personopplysninger
(tidligere kalt ‘sensitive’ personopplysninger’) er forbudt. Behandling
av særlige kategorier personopplysninger er kun tillatt hvis et av
unntaksvilkårene i personvernforordningen artikkel 9 nr. 2 bokstavene a)
– j) er oppfylt, i tillegg til at behandlingen har rettslig grunnlag i
artikkel 6.

Særlige kategorier personopplysninger kan behandles dersom et av
følgende vilkår er oppfylt:

a) Den registrerte har gitt uttrykkelig samtykke til at slike
personopplysninger kan behandles for ett eller flere spesifikke formål

b) Behandlingen er nødvendig for at den behandlingsansvarlige eller den
registrerte kan kunne oppfylle sine forpliktelser og utøve sine
rettigheter på området arbeidsrett, trygderett og sosialrett

c) Behandlingen er nødvendig for å verne den registrertes eller annen
fysisk persons vitale interesser dersom den registrerte ikke selv kan gi
samtykke

d) Behandlingen utføres av et organ, hvis mål er av politisk, religiøs
eller fagforeningsmessig art

e) Behandlingen gjelder opplysninger som det er åpenbart at den
registrerte har offentliggjort

f) Behandlingen er nødvendig for å fastsette, gjøre gjeldende eller
forsvare rettskrav

g) Behandlingen er nødvendig av hensyn til viktige allmenne interesser,
på grunnlag av unionsretten eller nasjonale lovbestemmelser

h) Behandlingen er nødvendig i forbindelse med forebyggende medisin
eller arbeidsmedisin, i forbindelse med medisinsk diagnostikk, yting av
helse- eller sosialtjenester

i) Behandlingen er nødvendig av allmenne folkehelsehensyn, for å sikre
høye kvalitets- og sikkerhetsstandarder for helsetjenester og legemidler
eller medisinsk utstyr

j) Behandlingen er nødvendig for arkivformål i allmennhetens interesse,
for formål knyttet til vitenskapelig eller historisk forskning eller for
statistiske formål i samsvar med personvernforordningen artikkel 89 nr.
1, og nasjonale bestemmelsers som skal være forenlig med retten til vern
av personopplysninger og sikre egnede og særlige tiltak for å verne den
registrertes interesser

2.2.3 Særlig om samtykke som rettslig grunnlag for behandling av personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Det er strenge krav til at et gyldig samtykke kan anses oppfylt, og
samtykke som rettslig grunnlag for behandling av personopplysninger bør
bare brukes hvis det ikke finnes annet egnet og relevant rettslig
grunnlag.

For at samtykke skal være gyldig må det være:

-  frivillig avgitt
-  spesifikt
-  informert
-  utvetydig
-  dokumentbart og
-  fritt kunne trekkes tilbake

Det bør gis tydelig informasjon til den registrerte hvilket eller hvilke
rettslige grunnlag gjelder for behandlingen, eller for de ulike deler av
behandlingen, og om det er begrensninger i de registrertes rettigheter
som følge av det rettslige grunnlaget. Dette følger av prinsippene om
rettferdighet og åpenhet.

3 Oppfyllelse av de registrertes rettigheter 
--------------------------------------------

3.1 Krav til åpenhet 
~~~~~~~~~~~~~~~~~~~~

Den behandlingsansvarlige skal sørge for at informasjon om behandlingen
fremlegges for den registrerte gis på en kortfattet, åpen, forståelig og
lett tilgjengelig måte, og på et klart og enkelt språk. Informasjonen
skal gis skriftlig, eller på annen hensiktsmessig måte, herunder
elektronisk. Når den registrerte anmoder om det, kan informasjonen gis
muntlig, forutsatt at den registrerte kan dokumentere sin identitet.

Den behandlingsansvarlige skal legge til rette for at den registrerte
kan utøve sine rettigheter, herunder rett til innsyn, rett til retting,
rett til sletting, rett til begrensning av behandling, rett til å bli
underrettet, og rett til dataportabilitet, i den grad det ikke er
begrensninger i rettighetene som følge av lovgivning.

Dersom formålene med behandling av personopplysninger ikke krever
identifikasjon, eller ikke lenger krever at den registrerte kan
identifiseres, skal den behandlingsansvarlige, dersom mulig, informere
den registrerte om dette. I slike tilfeller kan den
behandlingsansvarlige nekte å etterkomme en anmodning fra den
registrerte, med mindre den registrerte gir ytterligere opplysninger som
gjøre det mulig å identifisere vedkommende.

Den behandlingsansvarlige skal informere den registrerte om hvilke
tiltak som er truffet for å oppfylle en anmodning fra den registrerte om
utøvelse av sine rettigheter. Informasjonen skal gis uten ugrunnet
opphold og senest én måned etter mottak av anmodningen.

3.2 Plikt til å informere 
~~~~~~~~~~~~~~~~~~~~~~~~~

3.2.1 Informasjon som skal gis dersom personopplysninger innsamles direkte fra den registrerte 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Når det samles inn personopplysninger fra den registrerte, skal den
behandlingsansvarlige av eget tiltak først informere den registrerte om:

-  at Universitetet i Bergen er behandlingsansvarlig
-  formålene med behandlingen, samt det rettslige grunnlaget for
   behandlingen
-  dersom behandlingen er nødvendig for formål knyttet til de
   berettigede interesser til universitetet eller en tredjepart, en
   nærmere beskrivelse av hvilke interesser dette gjelder
-  eventuelle mottakere eller kategorier av mottakere av
   personopplysningene
-  dersom relevant, om personopplysningene skal overføre til et
   tredjeland, og hvilket rettslig grunnlag for overføringen som er lagt
   til grunn
-  kontaktopplysningene til institusjonens personvernombud

I tillegg skal den behandlingsansvarlige gi følgende informasjon, som er
nødvendig for å sikre en åpen og rettferdig behandling av
personopplysningene:

-  hvor lenge personopplysningene vil bli lagret, eventuelt hvilke
   kriterier som legges til grunn for lagring utover et bestemt tidsrom
-  den registrertes rett til å be om innsyn i og retting eller sletting
   av personopplysninger eller begrensning av behandlingen, eller til å
   protestere mot behandlingen samt retten til dataportabilitet
-  dersom behandlingen er basert på samtykke, retten til å trekke
   tilbake sitt samtykke, uten at det påvirker lovligheten av
   behandlingen før samtykket ble trukket tilbake
-  retten til å klage til en tilsynsmyndighet
-  om det foreligger lovfestet eller avtalefestet krav å gi
   personopplysninger videre
-  om personopplysningene kan bli gjenstand for automatiserte
   avgjørelser, herunder profilering
-  om den behandlingsansvarlige har til hensikt å viderebehandle
   opplysningene for et annet formål enn det opprinnelige.

3.2.2 Informasjon som skal gis dersom personopplysninger ikke innsamles direkte fra den registrerte 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Den behandlingsansvarlige skal sørge for å gi den registrerte
tilsvarende informasjon som nevnt under pkt.3.2.1. Informasjonen skal
gis:

-  innen en rimelig frist etter at personopplysningene er samlet inn,
   men senest innen én måned, idet det tas hensyn til de særlige
   forholdene som gjelder for behandlingen av personopplysningene,
-  dersom personopplysningene skal brukes til å kommunisere med den
   registrerte, senest på tidspunktet for den første kommunikasjon med
   vedkommende, eller
-  dersom det er planlagt at opplysningene skal utleveres til annet
   mottaker, senest når personopplysningene første gang utleveres

3.2.3 Unntak fra informasjonsplikten 
^^^^^^^^^^^^^^^^^^^^^^^^^^^^^^^^^^^^

Det er ikke påkrevd å informere om behandlingen av personopplysninger
dersom:

-  den registrerte allerede har informasjon om behandlingen
-  det viser seg å være umulig å gi informasjon, eller vil innebære
   uforholdsmessig stor innsats, særlig i forbindelse med behandling for
   arkivformål i allmennhetens interesse, for formål knyttet til
   vitenskapelig eller historisk forskning, under forutsetning av at
   vilkårene i personvernforordningen artikkel 89 nr. 1 er oppfylt,
   eller i den grad oppfyllelse av informasjonsplikten vil hindre at
   målene med behandlingen nås. i slike tilfeller skal den
   behandlingsansvarlige sørge for å treffe egnede tiltak for å oppfylle
   informasjonsplikten, herunder gjøre informasjonen offentlig
   tilgjengelig.
-  dersom innsamling eller utlevering følger uttrykkelig av
   lovbestemmelse som den behandlingsansvarlige er underlagt, eller
-  dersom personopplysningene er omfattet at lovfestet taushetsplikt.

3.3 Rett til innsyn 
~~~~~~~~~~~~~~~~~~~

Den registrerte har rett til å få den behandlingsansvarliges bekreftelse
på om personopplysninger om vedkommende behandles, hvilke
personopplysninger som behandles, og tilsvarende informasjon om
behandlingen som nevnt i pkt. 3.2.1.

Den registrerte har rett til vederlagsfritt å motta en kopi av
personopplysningene som behandles. Dersom den registrerte anmoder om
flere kopier kan det kreves et rimelig gebyr for å dekke den
behandlingsansvarliges administrasjonskostnader.

Dersom den behandlingsansvarlige mottar anmodningen elektronisk, skal
informasjonen til den registrerte som hovedregel gis i en vanlig
elektronisk form.

3.4 Retting, sletting og protest 
~~~~~~~~~~~~~~~~~~~~~~~~~~~~~~~~

3.4.1 Rett til retting 
^^^^^^^^^^^^^^^^^^^^^^

Dersom det er behandlet personopplysninger som er uriktige,
ufullstendige eller som det ikke er adgang til å behandle, skal
linjeleder av eget tiltak eller på anmodning fra den registrerte rette
de uriktige opplysningene.

Retting av uriktige eller ufullstendige personopplysninger som kan ha
betydning som dokumentasjon, skal skje ved at opplysningene tydelig
markeres og suppleres med korrekte opplysninger.

Linjeleder skal sørge for at feilen ikke får betydning for den
registrerte ved å underrette mottakere av utleverte opplysninger, med
mindre varsling viser seg å være umulig eller innebærer uforholdsmessig
stor innsats.

3.4.2 Rett til sletting 
^^^^^^^^^^^^^^^^^^^^^^^

Den registrerte har rett til å få personopplysninger om seg selv slettet
uten ugrunnet opphold, og den behandlingsansvarlige har plikt til å
slette personopplysninger, dersom følgende forhold er tilstede:

-  personopplysningene er ikke lenger nødvendig for formålet de ble
   samlet inn for
-  den registrerte trekker tilbake sitt samtykke, og det ikke finnes
   annet rettslig grunnlag for behandlingen av personopplysningene
-  den registrerte protesterer mot en behandling som gjennomføres med
   grunnlag i allmennhetens interesse (personvernforordningen artikkel 6
   nr. 1 e) eller berettiget interesse (personvernforordningen artikkel6
   nr. 1 f), og den behandlingsansvarlige ikke kan påvise at det finnes
   tungtveiende grunner til å gjennomføre behandlingen
-  personopplysningene er blitt behandlet ulovlig
-  personopplysningene må slettes for å oppfylle en rettslig
   forpliktelse som den behandlingsansvarlige er underlagt

Retten til sletting gjelder ikke dersom behandlingen er nødvendig:

-  for å utøve ytrings- og informasjonsfrihet
-  for å oppfylle en rettslig forpliktelse som den behandlingsansvarlige
   er underlagt, eller for å utføre en oppgave i allmennhetens interesse
   eller utøve offentlig myndighet som den behandlingsansvarlige er
   pålagt
-  av hensyn til allmennhetens interesse på området folkehelse
   (personvernforordningen artikkel 9 nr. 2 bokstav h) og i)
-  for arkivformål i allmennhetens interesse, for formål knyttet til
   vitenskapelig eller historisk forskning eller for statistiske formål
   i samsvar med artikkel 89 nr. 1, i den grad retten til sletting
   sannsynligvis vil gjøre det umulig eller i alvorlig grad hindre å
   oppnå målet med behandlingen
-  for å fastsette, gjøre gjeldende eller forsvare rettskrav.

3.4.3 Rett til å protestere 
^^^^^^^^^^^^^^^^^^^^^^^^^^^

Den registrerte har rett til å protestere mot behandling av
personopplysninger om vedkommende, og som har grunnlag i
personvernforordningen artikkel6 nr. 1 e). Den behandlingsansvarlige
skal ikke lenger behandle personopplysningene, med mindre det kan
påvises at det foreligger tvingende berettigede grunner for behandlingen
som går foran den registrertes rett til personvern.

Den behandlingsansvarlige har plikt til å sikre at den registrerte er
kjent med retten til å protestere, herunder rett til å påklage
behandlingen til Datatilsynet.

Retten til å protestere mot behandlingen gjelder ikke dersom
personopplysninger behandles for formål knyttet til vitenskapelig eller
historisk forskning eller for statistiske formål, og behandlingen er
nødvendig for å utføre en oppgave i allmennhetens interesse.

4 Risikovurdering og internkontroll 
-----------------------------------

Risikovurdering omfatter de tre stegene risikoidentifisering,
risikoanalyse og risikoevaluering. Linjeleder / systemeier er pliktig
til å sørge for at det gjennomføres en risikovurdering av
personvernhensyn før behandlingen av personopplysninger kan starte.
Behandlingsansvarlig skal foreta en overordnet risikovurdering. I
forsknings-, student-, og kvalitetssikringsprosjekter skal prosjektleder
foreta risikovurdering.

Risikovurderingen skal bidra til å forebygge uønskede hendelser eller
mangler ved behandlingen av personopplysninger ved UiB, som kan ha
konsekvenser for studenter, ansatte, forskningsdeltakere og/eller
samfunnet mer generelt.

4.1 Vurdering av personvernkonsekvenser (DPIA) 
~~~~~~~~~~~~~~~~~~~~~~~~~~~~~~~~~~~~~~~~~~~~~~

4.1.1 Behandlinger som krever personvernkonsekvensvurdering 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Vurdering av personvernkonsekvenser er sentralt i behandlingsansvarliges
arbeid med risikostyring. Hvis det er sannsynlig at en type behandling
vil medføre høy risiko for enkeltpersoners rettigheter og friheter, skal
den behandlingsansvarlige foreta en vurdering av hvilke konsekvenser den
planlagte behandlingen vil ha for personvernet, jf.
personvernforordningen artikkel 35 (‘data protection impact assessment’,
DPIA). Dette kan være aktuelt ved bruk av ny teknologi, ved
automatiserte behandlinger som vil ha rettslige virkninger for
enkeltpersoner, behandling i stor skala av sensitive personopplysninger,
systematisk overvåkning i stor skala av et offentlig område.

Behandlingsansvarlige skal rådføre seg med institusjonens
personvernombud om det er behov for en vurdering av
personvernkonsekvenser og personvernombudet skal involveres i arbeidet
med personvernkonsekvensvurderingen. Vurderingen skal dokumenteres. Også
vurdering som konkluderer med at det ikke er nødvendig å gjennomføre en
personvernkonsekvensvurdering skal dokumenteres.

4.1.2 Forhåndsdrøfting med Datatilsynet 
^^^^^^^^^^^^^^^^^^^^^^^^^^^^^^^^^^^^^^^

Dersom personvernkonsekvensvurdering konkluderer med at behandlingen
fortsatt vil medføre høy risiko, er den behandlingsansvarlige pliktig
til å rådføre seg med Datatilsynet, jf. personvernforordningen artikkel
36. Før prosessen med forhåndsdrøfting påbegynnes, bør det den planlagte
behandlingen gjennomgås på ny for å vurdere om ytterligere
risikoreduserende tiltak er mulig. Den behandlingsansvarlige avgjør om
UiB skal be om en forhåndsdrøfting med Datatilsynet.

4.2 Innebygd personvern (Privacy by Design) 
~~~~~~~~~~~~~~~~~~~~~~~~~~~~~~~~~~~~~~~~~~~

Formålet med innebygd personvern er at det skal vurderes hvordan
personvernprinsippene kan ivaretas i alle utviklingsfaser av et system
eller en løsning. Behandlingsansvarlige skal gjennomføre egnede tekniske
og organisatoriske tiltak for å sikre at det som standardinnstilling
bare er personopplysninger som er nødvendige for hvert spesifikke formål
med behandlingen, som behandles.

Kravet til innebygd personvern og personvern som standardinnstilling
gjelder uavhengig av risiko. Systemeier skal sørge for at innebygd
personvern blir implementert i samsvar med personvernforordningen
artikkel 25 ved utvikling og anskaffelse. Behandlingsansvarlige skal
involvere personvernombudet ved spørsmål om innebygd personvern.

4.3 Krav til oversikt over behandling av personopplysninger - protokoll 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Behandlingsansvarlig har plikt til å føre oversikt (protokoll) over
behandling av personopplysninger, jf. personvernforordningen artikkel
30.

Oversikten skal inneholde informasjon som fremgår av
personvernforordningen artikkel 30, jf. artikkel 5. Dette omfatter
beskrivelse av behandlingsaktiviteten, formål, rettslig grunnlag,
opplysninger om de registrerte, lagringstid, bruk av databehandler mv.

4.3.1 Oversikt over behandlinger for administrative formål 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Systemeier har ansvar for å ha oversikt over de behandlinger som skjer i
systemet/løsningen. Behandlingsansvarlige har ansvar for å sørge for at
oversikten til enhver tid er oppdatert. Oversikten over behandlinger for
administrative formål skal føres i UiBs felles løsning for oversikt over
behandling av personopplysninger.

4.3.2 Oversikt over behandling av personopplysninger for formål knyttet til vitenskapelig forskning, studentoppgaver og faglig utviklingsarbeid 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Behandlinger av personopplysninger i forbindelse med vitenskapelige
forskningsprosjekter, studentoppgaver og kvalitetssikrings- og
utviklingsprosjekter, skal føres i UiBs system for oversikt over
forsknings- og studentprosjekter, RETTE.

4.4 Kontroll og etterlevelse 
~~~~~~~~~~~~~~~~~~~~~~~~~~~~

4.4.1 Administrative behandlinger av personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Alle enheter er ansvarlig for å arbeide systematisk med etterlevelse av
personvernregelverket. Internkontroll med behandling av
personopplysninger inngår som del av ledelsens årlige gjennomgang av
informasjonssikkerhet og personvern, i tråd med UiBs Styringssystem for
informasjonssikkerhet og personvern (SIP).

4.4.2 Internkontroll i forskning 
^^^^^^^^^^^^^^^^^^^^^^^^^^^^^^^^

Instituttene er ansvarlig for løpende oppfølgning med behandling av
personopplysninger i forbindelse med forsknings- og utdanningsvirksomhet
ved sine enheter, og for at det er iverksatt systematiske tiltak for å
etterleve personvernregelverket, herunder opplæring.

5 Håndtering av brudd på personopplysningssikkerheten 
-----------------------------------------------------

5.1 Formålet med avvikshåndtering 
~~~~~~~~~~~~~~~~~~~~~~~~~~~~~~~~~

Formålet med avvikshåndtering er å håndtere brudd på gjeldende lover,
regler samt interne retningslinjer og rutiner. Håndteringen skal fjerne
årsaken til avviket, redusere negative konsekvenser for både UiB og
tredjepersoner, samt å forebygge fremtidige sikkerhetsbrudd og brudd på
personvernet. Et særskilt formål er å sikre at brudd på
personopplysningssikkerheten blir meldt til Datatilsynet i tråd med
personvernforordningen artikkel 33.

5.2 Plikt til å registrere avvik 
~~~~~~~~~~~~~~~~~~~~~~~~~~~~~~~~

Den som oppdager avvik som kan innebære brudd på
personopplysningssikkerheten, skal uten ugrunnet opphold melde fra i
UiBs avvikssystem og til sin nærmeste leder. Personvernombudet skal
informeres om avviket så tidlig som mulig.

5.3 Melding til tilsynsmyndigheten om brudd på personopplysningssikkerheten 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Ved brudd på personopplysningssikkerheten skal avviket meldes til
Datatilsynet uten ugrunnet opphold, og når det er mulig, senest 72 timer
etter å ha fått kjennskap til det, med mindre bruddet sannsynligvis ikke
vil medføre en risiko for fysiske personers rettigheter og friheter.
Dersom bruddet ikke er meldt tilsynsmyndigheten innen 72 timer, skal
årsaken til forsinkelsen oppgis.

IT-sikkerhetsansvarlig vurderer i samråd med personvernombudet om
avviket er meldepliktig til Datatilsynet og varslingspliktig til de
registrerte.

5.4 Underretning av den registrerte 
~~~~~~~~~~~~~~~~~~~~~~~~~~~~~~~~~~~

Dersom det er sannsynlig at et brudd på personopplysningssikkerheten vil
medføre høy risiko for de registrertes rettigheter og friheter, skal UiB
sørge for at berørte blir underrettet så snart som mulig, slik at de kan
ivareta sine interesser, i tråd med personvernforordningen artikkel 34.

6 Bruk av databehandler 
-----------------------

Systemeier har ansvar for å inngå skriftlig databehandleravtale hvis
eksterne skal behandle personopplysninger på vegne av UiB. Linjeleder
har tilsvarende ansvar. Det kan bare inngås avtale med databehandlere
som gir tilstrekkelige garantier for at de vil gjennomføre egnede
tekniske og organisatoriske tiltak som sikrer at behandlingen av
personopplysningene oppfyller kravene etter personvernforordningen og
vern av de registrertes rettigheter.

Avtalen skal oppfylle kravene som fremgår av personvernforordningen
artikkel 28.

Databehandleren skal ikke engasjere en annen databehandler
(underleverandør) uten at det er skriftlig godkjent av
systemeier/linjeleder. UiB er ansvarlig for databehandleres og
eventuelle underleverandørers behandling av personopplysningene og har
ansvar for å vurdere og kontrollere om de er kompetent til å behandle de
aktuelle personopplysningene i tråd med personvernforordningen.

Linjeleder skal sikre at databehandleravtaler er oppdaterte, og
revideres ved behov.

Databehandler skal jevnlig gjennomføre sikkerhetsrevisjoner av eget
arbeid med sikring av personopplysninger mot uautorisert eller ulovlig
tilgang, endring, sletting, skade, tap eller utilgjengelighet.
Databehandler skal dokumentere sikkerhetsrevisjonene. UiB skal gis
tilgang til revisjonsrapportene. Linjeleder er ansvarlig for at
dokumentasjon fra databehandlers sikkerhetsrevisjon blir innhentet.

7 Overføring av personopplysninger til utlandet 
-----------------------------------------------

Overføring til land utenfor EU/EØS kan skje dersom EU-kommisjonen har
godkjent at landet har en forsvarlig behandling av
personopplysninger [1]_.

Linjeleder skal sikre at kravene for overføring av personopplysninger
til land eller internasjonale organisasjoner utenfor EU/EØS i
personvernforordningen kapittel V (personvernforordningen artikkel 44
flg.), er oppfylt. Overføring omfatter også å gi tilgang til
personopplysninger. Systemeier har tilsvarende ansvar. Kravene til
overføring til tredjeland kommer i tillegg til at de generelle kravene
for behandling av personopplysninger må være til stede. Det må gjøres en
risikovurdering av overføringen, for å sikre at informasjonssikkerheten
er tilfredsstillende. Risikovurderingen må kunne dokumenteres.

Del 2 – Spesiell del: Redegjørelse for formål og rettslig grunnlag
==================================================================

Ved Universitetet i Bergen behandles personopplysninger for ulike
formål. I retningslinjens Del 2 gis en nærmere beskrivelse av:

-  relevante rettslige grunnlag for behandling av personopplysninger og
   supplerende nasjonale lovbestemmelser for administrative formål og
   behandlinger innen universitetets kjerneområder forskning, utdanning
   og formidling av kunnskap.
-  behandlingsansvarliges plikt til å sikre at personvernprinsippene er
   ivaretatt
-  Behandlingsansvarliges plikt til internkontroll

Beskrivelsen av formål og rettslige grunnlag er ikke uttømmende.

8 Behandling av personopplysninger om ansatte og søkere 
-------------------------------------------------------

8.1 Rettslig grunnlag 
~~~~~~~~~~~~~~~~~~~~~

8.1.1 Alminnelige personopplysninger 
^^^^^^^^^^^^^^^^^^^^^^^^^^^^^^^^^^^^

Det rettslige grunnlaget for behandling av personopplysninger om ansatte
vil som regel være:

-  At behandlingen er nødvendig for å oppfylle en avtale med den
   registrerte (personvernforordningen artikkel 6 nr. 1 b)

I tillegg kan det være aktuelt å behandle personopplysninger om ansatte
og søkere:

-  når det er nødvendig som følge av rettslig forpliktelse, og
-  når det er nødvendig for formål knyttet til de legitime interesser
   som forfølges av UiB eller en tredjepart (personvernforordningen
   artikkel 6 nr. 1 f). Å begrunne en behandling i berettiget interesse
   krever at det gjennomføres en interesseavveiing. Interesseavveiingen
   skal dokumenteres.

8.1.2 Særlige kategorier personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^

For særlige kategorier personopplysninger må et av vilkårene i artikkel
9 nr. 2 i tillegg være oppfylt, se pkt. 2.2.2. Personopplysningsloven §
6 gir supplerende grunnlag for behandling av sensitive
personopplysninger når det er nødvendig for å gjennomføre
arbeidsrettslige plikter eller rettigheter.

8.2 Innsyn i arbeidstakers epostkasse og kameraovervåking på arbeidsplassen 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Arbeidsgivers innsyn i arbeidstakers epostkasse og annet elektronisk
materiale er nærmere regulert i UiBs IKT reglement, og følger av
bestemmelsene i Forskrift om arbeidsgivers innsyn i epostkasse og annet
elektronisk materiale, med hjemmel i arbeidsmiljøloven §§ 9-5 og 9-6.

Kameraovervåking av ansatte som finner sted i forbindelse med overvåking
av UiBs bygg og arealer, skal være i samsvar med UiBs retningslinje for
kameraovervåking og bestemmelser fastsatt av Datatilsynet.

9 Behandling av personopplysninger i forbindelse med forvaltning av bygninger og arealer 
----------------------------------------------------------------------------------------

9.1 Rettslig grunnlag 
~~~~~~~~~~~~~~~~~~~~~

De rettslige grunnlagene for behandling av personopplysninger i
forbindelse med forvaltning av UiBs bygg og arealer beror på formålet.
Relevante rettslige grunnlag kan være:

-  behandlingen er nødvendig for å oppfylle en avtale,
-  nødvendig for å oppfylle en rettslig forpliktelse,
-  utføre en oppgave i allmennhetens interesse eller utøvelse av
   offentlig myndighet, eller
-  nødvendig i forbindelse med de legitime interesse som forfølges av
   UiB eller en tredjepart. Å begrunne en behandling i berettiget
   interesse krever at det gjennomføres en interesseavveiing.

9.2 Adgangskontroll 
~~~~~~~~~~~~~~~~~~~

Personopplysninger fra UiB overføres daglig fra felles database til
Kortsenteret. Persondata som overføres, er den enkeltes navn,
fødselsnummer/studentnummer, e-postadresse, arbeidssted og dato for
oppstart. Opplysningene skal kun benyttes til produksjon av adgangskort.

9.3 Kameraovervåkning av UiBs bygg og arealer 
~~~~~~~~~~~~~~~~~~~~~~~~~~~~~~~~~~~~~~~~~~~~~

Kameraovervåking av UiBs bygg og arealer skal skje i samsvar med
veileder fra Datatilsynet og UiBs retningslinje for kameraovervåking.
All kameraovervåking skal ha gjennomgått en intern søknadsprosess, der
behovet er redegjort for, basert på en dokumentert risikovurdering. Det
rettslige grunnlaget for behandling av personopplysninger ved
kameraovervåking vil som regel være artikkel 6 nr. 1 bokstav e)
berettigede interesser. Interesseavveiing skal være gjennomført og
dokumentert.

10 Behandling av personopplysninger som er nødvendig i forbindelse med studie- og utdanningsadministrasjon 
----------------------------------------------------------------------------------------------------------

10.1 Rettslig grunnlag 
~~~~~~~~~~~~~~~~~~~~~~

10.1.1 Alminnelige personopplysninger 
^^^^^^^^^^^^^^^^^^^^^^^^^^^^^^^^^^^^^

Det rettslige grunnlaget for behandling av personopplysninger om søkere,
studenter og doktorgradsstudenter i forbindelse med studieadministrative
formål som vil som regel være:

-  at behandlingen er nødvendig for å oppfylle en rettslig forpliktelse
   som UiB er pålagt (personvernforordningen artikkel 6 nr. 1 bokstav
   c), eller behandlingen er nødvendig for å utføre en oppgave i
   allmennhetens interesse (personvernforordningen artikkel 6 nr. 1
   bokstav e) Universitets- og høyskoleloven § 4-15 gir supplerende
   rettslig grunnlag til å behandle personopplysninger om søkere,
   studenter og doktorgradskandidater (heretter kalt studenter) i
   studieadministrative systemer, når formålet er å ivareta den
   registrertes rettigheter, eller å oppfylle institusjonens oppgaver og
   plikter etter universitets- og høyskoleleoven (uhl).

Navn, fødselsnummer, D-nummer (midlertidig fødselsnummer) og karakterer
fra videregående opplæring og universiteter og høyskoler som er hentet
fra offentlige myndigheter, offentlige systemer for vitnemål, statlige,
fylkeskommunale og private utdanningsinstitusjoner kan behandles når
dette er nødvendig for å oppfylle formålet.

10.1.2 Særlige kategorier personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^

For særlige kategorier personopplysninger må et av vilkårene i artikkel
9 nr. 2 være oppfylt, se pkt. 2.2.2.

Opplysninger som studenten selv har gitt institusjonen kan behandles med
hjemmel i uhl. § 4-15, når behandling av opplysningene er et nødvendig
vilkår for formålet, for eksempel å oppfylle studentenes rettigheter
etter universitets- og høyskoleloven.

10.2 Behandling av personopplysninger om studenter for kvalitetssikrings- og kvalitetsutviklingsformål 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Universitets- og høyskoleloven § 1-6 bestemmer at studentevalueringer
skal inngå i systemet for kvalitetssikring som institusjonene er pålagt
å ha. Supplerende rettslig grunnlag for behandling av personopplysninger
om studenter for kvalitetssikrings- og utviklingsformål må avklares
nærmere.

11 Behandling av personopplysninger i forbindelse med undervisning, formidling og utdanning 
-------------------------------------------------------------------------------------------

11.1 Film- og lydopptak av undervisning 
~~~~~~~~~~~~~~~~~~~~~~~~~~~~~~~~~~~~~~~

Det er formålet med opptaket som avgjør hvilket rettslig grunnlag er
relevant. Det skal gis tydelig og forståelig informasjon om at det
gjøres opptak.

Dersom det ikke finnes annet egnet og relevant rettslig grunnlag for
film- og eller lydopptak av personer slik at de kan gjenkjennes, kreves
det samtykke fra personen.

Linjeleder er ansvarlig for at behandlingen (bruk, lagring og sletting
mm.) skjer i samsvar med personvernregelverket og i tråd med UiBs
prosesser, rutiner og valgte løsninger.

11.1.1 Rettslig grunnlag for lyd- eller filmopptak av forelesninger 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Når opptak av forelesninger gjøres med grunnlag i UiBs oppgave om
formidling og tilgjengeliggjøring av forskning og kunnskap, er
behandlingsgrunnlaget for personopplysningene at opptaket er nødvendig
for å utføre en oppgave i allmennhetens interesse. Supplerende grunnlag
vil være universitets- og høyskoleloven § 1-3, og § 4-15. Det er ikke
nødvendig med samtykke fra hver enkelt student (eller andre) som er til
stede under forelesningen, men det skal det være tydelig merket ved
inngangen og i rommet at undervisningen blir filmet.

11.1.2 Rettslig grunnlag for lyd- eller filmopptak som del av obligatorisk undervisning og eksamen 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Dersom lyd- eller filmopptak av studenter er en obligatorisk del av
undervisningen for at læringsmålene skal nås, skal det fremgå av
studieplanen. I slike tilfeller er det rettslige grunnlaget for bruk av
filmopptak personvernforordningen artikkel 6 nr. 1 e), med supplerende
rettslig grunnlag i universitets- og høyskoleloven § 4-15, og forskrift
med hjemmel i universitets- og høyskoleloven. Flere behandlingsgrunnlag
er mulige.

11.1.3 Rettslig grunnlag for studenters adgang til å gjøre lyd- eller filmopptak av undervisning 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Studenter som ønsker å gjøre eget opptak (video-, og/eller lyd) av
undervisning må ha samtykke fra faglærer hvis det ikke foreligger vedtak
om tilrettelegging. Studenten kan kun bruke opptaket i forbindelse med
egne studier. Studenten kan ikke bruke opptaket på annen måte eller
publisere opptaket uten faglærers skriftlige samtykke (f.eks. på
internett eller i andre sammenhenger). Kravet om samtykke følger av
opphavsretten til åndsverk.

11.2 Bilde, video- og lydopptak – studenter i praksis 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Hvis studenter i praksis skal ta bilde eller film-, og / eller lydopptak
av personer, krever dette samtykke fra personen, jf. punktet `Samtykke
som rettslig
grunnlag <https://innsida.ntnu.no/wiki/-/wiki/Norsk/Retningslinje+for+behandling+av+personopplysninger>`__.
Bilde, film-, eller lydopptak av mindreårige krever samtykke fra
foreldre eller foresatte. Kravet om samtykke følger av åndsverkloven.
Bruken av opptaket må ha rettslig grunnlag i personvernregelverket.

12 Behandling av personopplysninger i studentoppgaver 
-----------------------------------------------------

12.1 Formålet med studentoppgaver1 
~~~~~~~~~~~~~~~~~~~~~~~~~~~~~~~~~~

Studentoppgaver defineres som oppgaver på bachelor- og masternivå.
Hovedformålet med studentoppgaver er å lære vitenskapelig metode og
forskningsetikk.

Behandling av personopplysninger i studentoppgaver skal skje i henhold
til personvernregelverket. Ved gjennomføring av studentoppgaver skal det
gjennom opplæring i forskningsetikk sikres at forskningsetiske krav er
ivaretatt i oppgaven.

Basert på formålet med studentoppgaver vil behandling av
personopplysninger i studentoppgaver som hovedregel ikke omfattes av
bestemmelsene for vitenskapelig forskning etter personvernregelverket.

Behandling av personopplysninger i studentoppgaver som utføres i regi av
et pågående forskningsprosjekt ved en forskergruppe ved UiB, og dataene
inngår i datasamlingen forskningsprosjekt, kan defineres som
vitenskapelig eller historisk forskning, og følger bestemmelsene som
gjelder for vitenskapelig forskning.

12.2 Roller og ansvar i studentoppgaver 
~~~~~~~~~~~~~~~~~~~~~~~~~~~~~~~~~~~~~~~

12.2.1 Forskningsansvarlig/behandlingsansvarlig1 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Dekan er forskningsansvarlig og har det overordnete ansvaret for all
utdanning som foregår ved fakultetet. Dekan kan delegere oppgavene til
instituttleder.

Forskningsansvarlig skal:

-  sørge for opplæring, rutiner, infrastruktur og internkontrollsystemer
   for utdanningsvirksomheten i henhold til gjeldende lovverk og
   retningslinjer og for at disse er implementert og følges i praksis
-  ha oversikt over sin portefølje av studentoppgaver i
   prosjektoversikten
-  skal stanse studentoppgaver som er etisk eller juridisk uforsvarlig
   eller som er i strid med forutsetningene for studentopplæringen
-  gjennomføre systematiske tiltak som fremmer god opplæring og som
   sikrer at studentoppgaver planlegges, organiseres, gjennomføres og
   avsluttes i samsvar med gjeldende regelverk
-  gjennomføre personvernkonsekvenser der dette er påkrevd i henhold til
   personvernforordningen
-  involvere virksomhetens personvernombud på rett måte og til rett tid
   i spørsmål som berører personvernet til deltakere i studentoppgaver

En student på lavere grad enn doktorgrad kan ikke være prosjektleder.
Studentens veileder er derfor prosjektleder for studentprosjekter på
bachelor- og masternivå.

-  Veileder er ansvarlig for at studenter i studentprosjekt er gjort
   kjent med UiBs retningslinjer og rutiner for behandling av
   personopplysninger og informasjonssikkerhet.
-  Studenten har ansvar for å gjøre seg kjent med institusjonens
   retningslinjer og rutiner for behandling av personopplysninger

12.3 Rettslig grunnlag for behandling av personopplysninger i studentoppgaver 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

12.3.1 Alminnelige personopplysninger 
^^^^^^^^^^^^^^^^^^^^^^^^^^^^^^^^^^^^^

Behandling av personopplysninger i studentoppgaver er underlagt
personvernregelverket og må oppfylle minst ett av vilkårene i
personvernforordningen artikkel 6. Universitetet skal fremme formålet i
universitets- og høyskoleloven ved å tilby høyere utdanning som er
basert på det fremste innen forskning, faglig og kunstnerisk
utviklingsarbeid og erfaringskunnskap. Behandling av personopplysninger
i studentoppgaver som er nødvendig for å oppfylle universitetets formål
å utdanne studenter gjennom opplæring i vitenskapelig metode, vil være å
anse som en oppgave som utføres for utdanningsformål i allmennhetens
interesse.

Det rettslige grunnlaget for behandling av personopplysninger i
studentoppgaver vil derfor som regel være:

-  at behandlingen er nødvendig for å utføre en oppgave i allmennhetens
   interesse (personvernforordningen artikkel 6 nr. 1 e), supplerende
   rettslig grunnlag til være formålsbestemmelsen i universitets- og
   høyskoleloven § 1-1 c). behandlingen av personopplysninger må være i
   tråd med prinsippet om ansvarlighet (personvernforordningen artikkel
   5 nr. 2), ved at oppgaven utføres i regi av institusjonen og under
   veiledning.
-  berettiget interesse (personvernforordningen artikkel f), kan være et
   relevant rettslig grunnlag for behandling av personopplysninger i
   oppgaver som studenter utfører i samarbeid med, og etter oppdrag fra,
   eksterne virksomheter.
-  samtykke etter personvernforordningen artikkel 6 nr. 1 a) kan være et
   rettslig grunnlag

I informasjonsskriv til deltakere skal det beskrives rettslig grunnlag
for behandlingen av personopplysninger, og hvilken betydning det
rettslig grunnlag har for behandlingsansvarliges plikt til å oppfylle de
registrertes rettigheter, og for behandlingsansvarliges plikt til å
etterkomme anmodninger fra de registrerte om utøvelse av deres
rettigheter.

Samtykke til deltakelse etter til forskningsetiske retningslinjer kan
være noe annet enn samtykke som et rettslig grunnlag etter
personvernforordningen. Behandling av personopplysninger i
studentprosjekter der det kun henvises til samtykke som eneste rettslig
grunnlag, vil ikke, som svar på anmodning fra de registrerte om
sletting, kunne vise til bestemmelsen i personvernforordningen artikkel
17 (3) b). Bestemmelsen kan komme til anvendelse dersom behandlingen av
personopplysninger er nødvendig for å utføre en oppgave i allmennhetens
interesse, og tilbaketrekking av samtykket som ligger til grunn for
behandlingen, vil gjøre det umulig å gjennomføre formålet med
behandlingen.

12.3.2 Særlige kategorier personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^

Behandling av særlige kategorier personopplysninger i studentoppgaver må
oppfylle et av vilkårene i personvernforordningen artikkel 9 nr. 2 a) –
j). Aktuelle vilkår for å kunne behandling særlige kategorier
personopplysninger studentoppgaver vil som regel være:

-  Den registrerte har gitt uttrykkelig samtykke til behandling av slike
   personopplysninger for ett eller flere spesifikke formål, jf.
   artikkel 9 nr. 2 bokstav a),
-  Behandlingen gjelder opplysninger som det er åpenbart at den
   registrerte har offentligjort, jf. artikkel 9 nr. 2 bokstav e). Selv
   om det i studentoppgaver behandles personopplysningene fra åpne
   kilder og fra opplysninger den registrerte selv har delt, må det
   sikres at prinsippene om rettferdighet ivaretas,
-  Behandlingen er nødvendig for å sikre høye kvalitets- og
   sikkerhetsstandarder for helsetjenester, jf. artikkel 9 nr. 2 bokstav
   i). Behandlingen av personopplysninger være i samsvar med nasjonale
   bestemmelser, herunder bestemmelser som regulerer helsetjenestens
   adgang til å dele taushetsbelagte helseopplysninger. Studentoppgaver
   som gjennomføres som kvalitetssikringsoppgaver i helsetjenesten må ha
   godkjenning fra pasientansvarlig institusjon,
-  For studentoppgaver som gjennomføres som vitenskapelig forskning, se
   pkt. 11.3.1, vil vilkåret for å kunne behandle særlige kategorier
   personopplysninger være at behandlingen er nødvendig for formål
   knyttet til vitenskapelig forskning, i samsvar med
   personvernforordningen artikkel 89 nr. 1, med supplerende nasjonale
   bestemmelser. Behandling av særlige kategorier personopplysninger i
   studentoppgaver som gjennomføres i forbindelse med vitenskapelig
   forskning, følger bestemmelsene for vitenskapelig forskning.

12.4 Forskningsetikk i studentoppgaver 
~~~~~~~~~~~~~~~~~~~~~~~~~~~~~~~~~~~~~~

Behandling av personopplysninger i studentprosjekter skal skje i samsvar
med anerkjente forskningsetiske normer og retningslinjer. Innsamling av
personopplysninger i studentprosjekter skal som hovedregel være basert
på et frivillig, informert, gjenkallelig og dokumenterbart samtykke fra
den registrerte selv, eller noen som har rett til å samtykke på vegne av
den registrerte.

Deltagerne skal motta informasjon om det rettslige grunnlaget som
gjelder for behandling av personopplysninger i prosjektet, formålet med
behandlingen av personopplysninger i studentoppgaven, og om det kan være
begrensninger i den registrertes rettigheter som følge av at
behandlingen er nødvendig for å gjennomføre en oppgave i allmennhetens
interesse.

12.5 Vurdering av personvernhensyn og personvernrisiko i studentoppgaver 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Behandlingsansvarlig skal gjennom informasjon og opplæringstiltak om
personvern, informasjonssikkerhet og forskningsetikk, og gjennom
veiledningsansvaret sikre at personvernhensynet til forskningsdeltakere
er ivaretatt i studentoppgaver. Behandlingsansvarlige skal sikre at det
ikke behandles personopplysninger i studentoppgaver der det er
sannsynlig at behandlingen av personopplysninger vil medføre høy risiko
for de registrertes rettigheter og friheter.

Ved behov for vurdering av personvernhensyn i studentoppgaver der
behandlingen av personopplysningene kan medføre risiko for de
registrertes rettigheter og friheter, har behandlingsansvarlige plikt
til å rådføre seg med institusjonens personvernombud.

12.6 Opplæring og internkontroll i studentprosjekter 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

12.6.1 Ansvar for opplæring 
^^^^^^^^^^^^^^^^^^^^^^^^^^^

UiB har ansvar for at studenter får opplæring om personvern,
informasjonssikkerhet og forskningsetikk. Veileder for studentprosjekt
skal sørge for at studenter er kjent med institusjonens retningslinjer
og rutiner for behandling av personopplysninger. Studenter har ansvar
for å gjøre seg kjent med og følge institusjonens rutiner for behandling
av personopplysninger.

12.6.2 Dokumentasjon og internkontroll 
^^^^^^^^^^^^^^^^^^^^^^^^^^^^^^^^^^^^^^

Behandling av personopplysninger i studentprosjekter skal dokumenteres
og følges opp i samsvar med bestemmelsene i personvernforordningen
artikkel 30 og prinsippet om ansvarlighet. Gjennom dokumentasjonskravet
skal det kunne påvises at personvernprinsippene er ivaretatt, herunder
at behandlingen av personopplysninger har rettslig grunnlag.

Behandlingsansvarlig skal ha oversikt og kontroll med alle behandlinger
av personopplysninger i studentoppgaver, for å sikre at krav til
forskningsetikk, personvernprinsippene og informasjonssikkerhet er
ivaretatt.

All behandling av personopplysninger i studentoppgaver skal være
registrert og følges opp i Universitetet i Bergen sitt system for
prosjektoversikt RETTE.

13 Behandling av personopplysninger for formål knyttet til vitenskapelig forskning 
----------------------------------------------------------------------------------

13.1 Formålet med vitenskapelig forskning 
~~~~~~~~~~~~~~~~~~~~~~~~~~~~~~~~~~~~~~~~~

Vitenskapelig forskning kjennetegnes ved at forskningen oppfyller
vitenskapelige normer som originalitet, åpenhet, etterprøvbarhet og
uavhengighet.

Medisinsk og helsefaglig forskning er i helseforskningsloven § 4 a)
definert som «virksomhet som utføres med vitenskapelig metodikk for å
skaffe til veie ny kunnskap om helse eller sykdom».

Virksomhet som faller inn under begrepet ‘vitenskapelig forskning’
omfattes i personvernforordningen og personopplysningsloven av særlige
bestemmelser og unntak. Det følger av personvernforordningen artikkel 89
nr. 1 at behandlingen av personopplysninger for vitenskapelig
forskningsformål skal være omfattet av nødvendige garantier i samsvar
med personvernforordningen for å sikre de registrertes rettigheter og
friheter, herunder bestemmelser og vilkår i personopplysningsloven.
Garantiene skal sikre at det er innført tekniske og organisatoriske
tiltak for særlig å sikre at prinsippet om dataminimering overholdes. Så
fremt behandlingen av personopplysninger for vitenskapelig formål
gjennomføres i samsvar med artikkel 89 nr. 1 og nasjonale bestemmelser
kan det på visse vilkår gjøres begrensninger og/eller unntak fra de
registrertes rettigheter.

13.2 Roller og ansvar i forskningsprosjekter 
~~~~~~~~~~~~~~~~~~~~~~~~~~~~~~~~~~~~~~~~~~~~

13.2.1 Forskningsansvarlig / behandlingsansvarlig 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Forskningsansvarlig er den som bestemmer formålet med
forskningsprosjektet og utøver ansvaret i forskningsprosjekter på vegne
av rektor. Forskningsansvaret i helseforskning er definert i
helseforskningsloven, men for annen forskning er tilsvarende begrep
behandlingsansvarlig. ‘Forskningsansvarlig’ brukes som samlebegrep i
retningslinjen.

Dekan er forskningsansvarlig og har det overordnete ansvaret for alle
forskningsprosjekt som foregår ved fakultetet. Dekan kan delegere
oppgavene til instituttleder.

Forskningsansvarlig skal:

-  sørge for opplæring, rutiner, infrastruktur og internkontrollsystemer
   for forskningsvirksomheten i henhold til gjeldende lovverk og
   retningslinjer og for at disse er implementert og følges i praksis
-  ha oversikt over sin forskningsportefølje i prosjektoversikten
-  skal stanse forskning som er etisk eller juridisk uforsvarlig eller
   som er i strid med forutsetningene for prosjektet
-  gjennomføre systematiske tiltak som fremmer god forskning og som
   sikrer at forskningen planlegges, organiseres, gjennomføres og
   avsluttes i samsvar med gjeldende regelverk
-  gjennomføre personvernkonsekvenser der dette er påkrevd i henhold til
   personvernforordningen
-  involvere virksomhetens personvernombud på rett måte og til rett tid
   i spørsmål som berører personvernet til forskningsdeltakere

13.2.2 Prosjektleder 
^^^^^^^^^^^^^^^^^^^^

Prosjektleder for forskningsprosjekter skal normalt ha doktorgrad.
Doktorgradsstudentens veileder ved UiB vil normalt være prosjektleder
for doktorgradsprosjekter. For helseforskningsprosjekter skal
prosjektleder alltid ha doktorgrad.Studenter på lavere nivå enn
doktorgradsnivå kan ikke være prosjektledere.

Prosjektleder:

-  har det operative ansvaret og skal sørge for internkontroll ved
   gjennomføringen av forskningsprosjektet, fra planlegging til
   avslutning, herunder at krav i relevant lovverk og forskningsetiske
   og interne retningslinjer etterleves
-  skal rådføre seg med virksomhetens personvernombud hvis det er
   sannsynlig at behandlingen av personopplysninger vil medføre høy
   risiko for fysiske personers rettigheter og friheter, og det må
   foretas en vurdering av personvernkonsekvenser i samsvar med
   personvernforordningen artikkel 35
-  skal utarbeide en datahåndteringsplan
-  er ansvarlig for å sørge for tilgangsstyring dersom det er behov for
   konfidensialitet ved behandling av personopplysninger i prosjektet
-  er ansvarlig for at relevante og nødvendige dokumentasjonskrav
   ivaretas i prosjektet
-  skal sette seg inn i relevant lovgivning for behandling av
   personopplysninger og relevante retningslinjer for
   informasjonssikkerhet ved bruk av UiBs IKT-infrastruktur, herunder
   bruk av UiBs forskningsserver SAFE
-  er ansvarlig for å følge opp anmodninger fra forskningsdeltakere om
   innsyn mm.
-  er pliktig til å håndtere brudd på personopplysningssikkerheten
-  skal sørge for at avtaler som er påkrevet for ivaretakelse av
   informasjonssikkerhet og personvern blir inngått

**For medisinsk- og helsefaglig forskning gjelder i tillegg at**:

-  veileder er ansvarlig prosjektleder for doktorgradsprosjekter
-  Prosjektleder er ansvarlig for nødvendig søknad til Regional etisk
   komite for medisinsk for helsefaglig forskningsetikk (REK)
-  Prosjektleder er ansvarlig for å sikre at det meldes fra til
   forskningsansvarlig og Helsetilsynet om alvorlige, uønskede og
   uventede medisinske hendelser. Forskningsdeltakerne skal også
   omgående informeres dersom de har blitt påført skade eller det har
   oppstått komplikasjoner som følge av forskningsprosjektet.

13.3 Rettslig grunnlag for behandling av personopplysninger for vitenskapelig forskningsformål 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

13.3.1 Alminnelige personopplysninger 
^^^^^^^^^^^^^^^^^^^^^^^^^^^^^^^^^^^^^

Behandling av personopplysninger for formål knyttet til vitenskapelig
forskning er underlagt personvernregelverket og må oppfylle minst ett av
vilkårene i personvernforordningen artikkel 6. Dette gjelder også for
behandling av personopplysninger i medisinsk og helsefaglig forskning.

Universitetet sitt samfunnsoppdrag er å utføre forskning og faglig og
kunstnerisk utviklingsarbeid, jf. universitets- og høyskoleloven § 1-1
c). I samsvar med universitetets formål og samfunnsoppdrag er
vitenskapelig forskning som utføres i regi av universitetet å anse som
en oppgave som gjennomføres i allmennhetens interesse.

Det rettslige grunnlaget for behandling av personopplysninger i
forbindelse med vitenskapelig forskning vil som hovedregel være:

-  At behandlingen er nødvendig for å utføre en oppgave i allmennhetens
   interesse (personvernforordningen artikkel 6 nr. 1 e),). Denne
   bestemmelsen krever at det vises til supplerende rettslig grunnlag i
   nasjonale bestemmelser, jf. personvernforordningen artikkel 6 nr. 3.
-  Supplerende rettslig grunnlag for behandling av personopplysninger
   for formål knyttet til vitenskapelig forskning er
   personopplysningsloven § 8. I henhold til personopplysningsloven § 8
   kan personopplysninger behandles på grunnlag av
   personvernforordningen artikkel 6 nr. 1 bokstav e) dersom det er
   nødvendig for formål knyttet til vitenskapelig forskning.
   Behandlingen skal være omfattet av nødvendige garantier i samsvar med
   personvernforordningen artikkel 89 nr. 1.

Andre relevante rettslige grunnlag kan være:

-  Nødvendig for å oppfylle en rettslig forpliktelse,
   personvernforordningen artikkel 6 nr. 1 c). Behandlingen krever
   supplerende rettslig grunnlag i Den europeiske unions eller nasjonale
   bestemmelser. Relevant supplerende rettslig grunnlag må avklares
   nærmere basert på formålet med behandlingen.
-  Berettiget interesse, i henhold til personvernforordningen artikkel 6
   nr. 1 f), kan være et relevant rettslig grunnlag for behandling av
   personopplysninger i oppgaver som forskere utfører på oppdrag fra
   eksterne virksomheter. Dette krever at behandlingsansvarlige
   gjennomfører en interesseavveiing.
-  Samtykke etter personvernforordningen artikkel 6 nr. 1 a) kan være et
   rettslig grunnlag, men et samtykke til deltakelse i henhold til
   forskningsetiske krav vil være noe annet enn samtykke som et rettslig
   grunnlag etter personvernforordningen. Behandling av
   personopplysninger for vitenskapelig forskningsprosjekter der det i
   informasjonen til forskningsdeltakere kun henvises til samtykke som
   eneste rettslig grunnlag, vil ikke kunne omfattes av de særlige
   bestemmelsene i personvernforordningen som gjelder for vitenskapelig
   forskning.

I informasjon til forskningsdeltakere skal det beskrives det rettslige
grunnlag for behandlingen av personopplysninger, og hvilken betydning
det rettslig grunnlag har for behandlingsansvarliges plikt til å
oppfylle de registrertes rettigheter, og for behandlingsansvarliges
plikt til å etterkomme anmodninger fra de registrerte om utøvelse av
deres rettigheter.

Personopplysninger som er omfattet av lovbestemt taushetsplikt kan bare
behandles når det er tillatt med hjemmel i lov, forskrift eller
lovhjemlet vedtak. Bestemmelsen eller vedtaket utgjør det nødvendige
supplerende rettslige grunnlaget.

13.3.2 Særlige kategorier personopplysninger 
^^^^^^^^^^^^^^^^^^^^^^^^^^^^^^^^^^^^^^^^^^^^

Behandling av særlige kategorier personopplysninger må oppfylle et av
vilkårene i personvernforordningen artikkel 9 nr. 2 a) – j), se pkt.
2.2.2. Dette gjelder også for medisinsk og helsefaglig forskning.

For vitenskapelig forskning vil dette som regel være:

-  Personvernforordningen artikkel 9 nr. 2 bokstav j) behandlingen er
   nødvendig for formål knyttet til vitenskapelig forskning

Behandlingen må være omfattet av nødvendige garantier for å sikre den
registrertes rettigheter og friheter, herunder tekniske og
organisatoriske tiltak for å særlig sikre at prinsippet om
dataminimering overholdes, i samsvar med artikkel 89 nr. 1. At
forskningen er i samsvar med forskningsetiske normer og retningslinjer
er et særlig og egnet tiltak for å sikre at de registrertes rettigheter
og friheter er ivaretatt.

**For medisinsk og helsefaglig forskning gjelder i tillegg:**

-  Medisinsk og helsefaglig forskning må ha etisk forhåndsgodkjenning
   fra den regionale komiteen for medisinsk og helsefaglig
   forskningsetikk (REK), jf. helseforskningsloven § 9.

13.3.3 Supplerende lovbestemmelser som tillater behandling av særlige kategorier personopplysninger for formål knyttet til vitenskapelig forskning, på grunnlag av samtykke til deltakelse fra den registrerte 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Personopplysningsloven § 10 bestemmer at rådføringsplikten med
personvernombud etter personopplysningsloven § 9 annet ledd, gjelder
tilsvarende for behandling av særlige kategorier personopplysninger for
formål knyttet til vitenskapelig forskning når den registrerte har
samtykket til deltakelse i forskningen.

**For medisinsk og helsefaglig forskning gjelder:**

Rådføringsplikten med personvernombud etter personopplysningsloven § 10
gjelder ikke for medisinsk og helsefaglig forskning, jf.
helseforskningsloven § 33, 3. ledd.

13.3.4 Supplerende lovbestemmelser som tillater behandling av særlige kategorier personopplysninger for formål knyttet til vitenskapelig forskning, uten samtykke til deltakelse fra den registrerte 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Med hjemmel i personvernforordningen artikkel 89 er det fastsatt
nasjonale bestemmelser i personopplysningsloven med vilkår for å kunne
behandle av særlige kategorier personopplysninger for formål knyttet til
vitenskapelig forskning.

Personopplysningsloven § 9 bestemmer at særlige kategorier
personopplysninger bare kan behandles på grunnlag av en
interesseavveiing, der samfunnets interesse i at behandlingen finner
sted klart overstiger ulempene for den enkelte, og behandlingen er
omfattet av nødvendige garantier i samsvar med artikkel 89 nr. 1.

Behandlingsansvarlige skal rådføre seg med institusjonens
personvernombud (eller annen som oppfyller tilsvarende krav til
kvalifikasjoner og uavhengighet) før eventuell interesseavveiing. Ved
rådføringen skal det vurderes om behandlingen av personopplysninger
oppfyller kravene i personvernforordningen og personopplysningsloven.

Rådføringsplikten gjelder likevel ikke dersom det er utført en
personvernkonsekvensvurdering etter personvernforordningen artikkel 35.

Behandling av særlige kategorier personopplysninger for vitenskapelig
forskning uten samtykke vil som hovedregel være omfattet av kravet til å
gjennomføre personvernkonsekvensvurdering. Behandlingsansvarlige har
plikt til å involvere personvernombudet i arbeidet med vurderingen.

13.3.5 Særlige kategorier personopplysninger som er omfattet av lovbestemt taushetsplikt 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Særlige kategorier personopplysninger som er omfattet av lovbestemt
taushetsplikt kan bare behandles når det er tillatt med hjemmel i lov,
forskrift eller vedtak. Den behandlingsansvarlige skal sikre at
behandlinger av personopplysninger som er omfattet av lovbestemt
taushetsplikt, der den registrerte ikke har samtykket til deltakelsen i
forskningsprosjektet, har gyldig vedtak om unntak fra taushetsplikten
før forskningen kan starte.

Lovhjemlet vedtak om unntak fra taushetsplikten utgjør det supplerende
rettsgrunnlag både etter personvernforordningen artikkel 6 og artikkel
9, og erstatter rådføringsplikten etter personopplysningsloven §§ 9 og
10. For helseopplysninger som er omfattet av lovbestemt taushetsplikt må
det supplerende rettslige grunnlaget finnes i helselovgivningen.

For annen forskning enn medisinsk og helsefaglig forskning, og for
etablering av forskningsregister for formål knyttet til medisinsk og
helsefaglig forskning som ikke er i tilknytning til et bestemt
helseforskningsprosjekt, vil det supplerende rettslige grunnlaget for
behandling av taushetsbelagte helseopplysninger for formål knyttet til
vitenskapelig forskning være:

-  Vedtak fra REK om dispensasjon fra helsepersonells taushetsplikt, med
   hjemmel i helsepersonelloven § 29. Vedtaket fra REK oppfyller kravet
   om interesseavveiing i personopplysningsloven § 9.

**For medisinsk og helsefaglig forskning gjelder:**

-  Vedtak fra REK om dispensasjon fra taushetsplikten, med hjemmel i
   helseforskningsloven § 35. Vedtaket utgjør det nødvendige supplerende
   rettslige grunnlaget etter både personvernforordningen artikkel 6 og
   artikkel 9. REKs vedtak erstatter rådføringsplikten etter
   personopplysningsloven §§ 9 og 10. For personopplysninger som ikke er
   dekket av REK sitt vedtak, kan personopplysningsloven § 8 utgjøre det
   nødvendige supplerende rettslige grunnlag.
-  For forskning på helseopplysninger i registre som er regulert i
   helseregisterloven, og forskrifter med hjemmel i helseregisterloven,
   skal behandlingsansvarlige vise til relevant lov- og
   forskriftsbestemmelse som tillater behandlingen, i tillegg til
   rettslig grunnlag i personvernforordningen artikkel 6 og 9,
   forskningsetisk godkjenning, dispensasjon fra taushetsplikten og
   eventuell personvernkonsekvensvurdering.

**For kvalitetssikring i helse- og omsorgstjenesten gjelder:**

-  Kvalitetssikring i helsetjenesten er en lovpålagt oppgave.
   Forskningsprosjekter som gjennomføres som internt
   kvalitetssikringsprosjekt, skal ha godkjenning fra
   klinikkleder/avdelingsleder. Behandlingen av personopplysninger
   gjennomføres som en oppgave i allmennhetens interesse, jf.
   personvernforordningen artikkel 6 nr. 1 e) med supplerende rettslig
   grunnlag i helselovene, for eksempel helsepersonelloven § 26.
-  Artikkel 9 nr. 2 bokstav i) når behandlingen er nødvendig for å sikre
   høye kvalitets- og sikkerhetsstandarder for helsetjenester.
   Behandlingen av personopplysninger må være i samsvar med nasjonale
   bestemmelser, herunder bestemmelser som regulerer helsetjenestens
   adgang til å dele taushetsbelagte helseopplysninger. Vitenskapelig
   forskningsprosjekter som gjennomføres som kvalitetssikringsoppgaver i
   helsetjenesten må meldes til pasientansvarlig institusjon.

13.3.6  Behandling av personopplysninger om straffedommer og lovovertredelser for formål knyttet til vitenskapelig forskning 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

For behandling av personopplysninger om straffedommer og
lovovertredelser for vitenskapelige forskningsformål gjelder
rådføringsplikten etter personopplysningsloven § 9 tilsvarende,
Behandlingen må enten skje på grunnlag av den registrertes samtykke,
eller, dersom behandlingen utføres under en offentlig myndighets
kontroll, på grunnlag av personopplysningsloven § 8.

13.4 Dokumentasjon og internkontroll i forskning 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~

13.4.1 Datahåndteringsplan (DMP) 
^^^^^^^^^^^^^^^^^^^^^^^^^^^^^^^^

Alle forskningsprosjekter skal ha en datahåndteringsplan. Prosjektleder
har ansvar for at det blir satt opp en datahåndteringsplan for
prosjektet. Datahåndteringsplanen skal beskrive hvordan forskningsdata
skal samles inn, lagres og deles slik at dataene blir håndtert sikkert
og forsvarlig.

Planen skal være et aktivt dokument som oppdateres underveis i
prosjektet og som dokumenterer hvordan forskningsdata blir behandlet og
organisert gjennom hele prosjektet. En datahåndteringsplan skal også
inkludere vurderinger knyttet til etikk og personvern.

13.4.2 Krav til oversikt og kontroll med behandling av personopplysninger i forskning 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Behandlingsansvarlig har plikt til å ha oversikt og kontroll med alle
behandlinger av personopplysninger i forskningsprosjekter, for å sikre
at personvernprinsippene og krav til informasjonssikkerhet er ivaretatt.

All behandling av personopplysninger skal være registrert og fulgt opp i
Universitetet i Bergen sitt system for prosjektoversikt RETTE.

Prosjektoversikten skal danne grunnlag for tilsyn og kontroll med
forskningsprosjekter.

Behandling av personopplysninger i forskningsprosjekter skal følges opp
systematisk i samsvar med bestemmelsene i personvernforordningen
artikkel 30 og prinsippet om ansvarlighet.

.. rubric:: Fotnoter

.. [1] https://ec.europa.eu/info/law/law-topic/data-protection_en

+------------------------+------------------------+------------------+
| Dato                   | Kommentar              | Lagt inn av      |
+========================+========================+==================+
| 22. januar 2020        | Vedatt av og dato for  | Arne R. Ramslien |
| 13:42:00               | vedtak lagt til.       |                  |
+------------------------+------------------------+------------------+
| 10. januar 2020        | Ny retningslinje for   | Mona Viksøy      |
| 14:37:25               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 10. januar 2020        | Ny retningslinje for   | Mona Viksøy      |
| 14:27:51               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 10. januar 2020        | Ny retningslinje for   | Mona Viksøy      |
| 14:18:30               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 10. januar 2020        | Ny retningslinje for   | Mona Viksøy      |
| 13:54:37               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 10. januar 2020        | Ny retningslinje for   | Mona Viksøy      |
| 13:36:10               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 10. januar 2020        | Ny retningslinje for   | Mona Viksøy      |
| 11:03:52               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 09. januar 2020        | Ny retningslinje for   | Mona Viksøy      |
| 11:28:22               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 09. januar 2020        | Ny retningslinje for   | Mona Viksøy      |
| 11:16:24               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
| 09. januar 2020        | Ny retningslinje for   | Mona Viksøy      |
| 11:13:28               | behandling av          |                  |
|                        | personopplysninger,    |                  |
|                        | vedtatt i              |                  |
|                        | beslutningsnotat av    |                  |
|                        | rektor og              |                  |
|                        | universitetsdirektør   |                  |
|                        | 18.12.2019             |                  |
+------------------------+------------------------+------------------+
