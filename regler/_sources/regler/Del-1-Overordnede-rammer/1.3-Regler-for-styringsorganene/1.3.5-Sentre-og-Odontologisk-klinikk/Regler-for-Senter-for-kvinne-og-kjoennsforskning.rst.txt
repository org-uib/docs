Regler for Senter for kvinne- og kjønnsforskning
------------------------------------------------

Vedtatt av Det akademiske kollegium 29.05.97, sist endret i møte i
Universitetsstyret 28.05.14.

1. Senterets formål
~~~~~~~~~~~~~~~~~~~

Senter for kvinne- og kjønnsforskning skal ha som mål å initiere,
koordinere og gjennomføre kvinne- og kjønnsforskning innen ulike
fagområder og skal være et faglig tilbud både for etablerte forskere
samt stipendiater og postdoktorer ved Universitetet i Bergen.
Aktivitetene skal ha en tverrfaglig karakter og senteret skal ha et
særlig ansvar for kjønnsteoretisk utvikling. Senteret skal være et
møtested for ulike teoriretninger innenfor kjønnsforskning og
kjønnspolitikk, samtidig som det skal være rom for mer empirisk rettede
prosjekter. Det faglige miljøet skal være preget av mangfold, åpenhet og
debatt. Senteret skal ha en pådrivende funksjon internt på UiB og være
en aktiv samarbeidspartner nasjonalt og internasjonalt. Senteret skal
også ha som formål, i samarbeid med fakultetene, å initiere utvikling av
undervisningstilbud innenfor området. Fast vitenskapelige ansatte
tilknyttet senteret skal ha undervisningsoppgaver innenfor senterets
ansvarsområder.

2. Senterets organer og ledelse
~~~~~~~~~~~~~~~~~~~~~~~~~~~~~~~

Senter for kvinne- og kjønnsforskning er administrativt lagt til Det
humanistiske fakultet. Senteret har:

-  et styre
-  en styreleder
-  en faglig leder
-  et senterråd

| **Styret/styrets leder**
| Styret oppnevnes av Universitetsstyret, og har følgende sammensetning:

-  Fire vitenskapelig tilsatte i fast stilling. Disse bør ha kompetanse
   og interesse innen relevante områder. En av disse fire oppnevnes som
   styrets leder.
-  To studentrepresentanter. Én av studentrepresentantene rekrutteres
   fra bachelorprogrammet i kjønnsstudier.
-  En felles representant for gruppe A, B og C.
-  alle med personlige vararepresentanter.

Styret har, som senterets øverste organ, det samlede ansvaret for
virksomheten ved senteret, herunder:

-  at den faglige virksomheten holder høy kvalitet og drives i samsvar
   med de overordnede retningslinjene som fastsettes av universitetets
   ledelse og andre overordnede myndigheter. Styret bør spesielt sikre
   at senterets interfakultære rolle blir ivaretatt
-  at virksomheten drives i samsvar med de lover, forskrifter og andre
   regler som gjelder
-  at senterets økonomiske ressurser blir disponert etter
   forutsetningene som er fastsatt i tildelingen og i andre bindende
   vedtak
-  at senterets virksomhet drives på en hensiktsmessig og
   kostnadseffektiv måte
-  at det hvert år avgis årsregnskap med redegjørelse for resultatene av
   virksomheten
-  at det hvert år legges fram forslag til budsjett for kommende år

| Vitenskapelige tilsatte foreslås av fakultetene i fellesskap, mens
  studentrepresentantene foreslås av **Studentparlamentet**. De ansattes
  representant i styret velges av senterrådet. Likestillingslovens § 21
  om kjønnssammensetning skal være oppfylt for hver av de to gruppene
  vitenskapelig tilsatte og studenter.
| Medlemmer fra gruppen fast vitenskapelig tilsatte oppnevnes for en
  periode som samsvarer med universitetets ordinære valgperioder.
  Studentene oppnevnes for ett år. De ansattes representant oppnevnes
  for to år.

| Styrets leder oppnevnes av Universitetsstyret blant gruppen av
  vitenskapelig tilsatte i fast stilling. Styret selv oppnevner blant
  sine øvrige medlemmer en nestleder. Styrets leder avgjør saker i den
  utstrekning disse ikke kan utsettes til styret eller arbeidsutvalget
  kan komme sammen i møte. Styrets leder kan også avgjøre løpende saker
  som ikke anses viktig nok til at ekstraordinært møte innkalles.

| **Faglig leder**
| Leder skal ha vitenskapelig kompetanse, normalt på professornivå.
  Leder tilsettes av Universitetsstyret etter innstilling fra styret ved
  Det humanistiske fakultet. Senterets styre skal avgi uttalelse før
  tilsetting finner sted. Faglig leder møter i styret og arbeidsutvalget
  med tale- og forslagsrett. Faglig leder er ansvarlig for at senterets
  virksomhet har en forsvarlig faglig forankring, er saksforbereder for
  senterets styre, arbeidsutvalget og styreleder, og har anvisningsrett
  for de budsjettmidler som blir stilt til rådighet.

| Faglig leder har personalansvar for faglige og administrative
  stillinger tilknyttet senteret\ **.**
| 

| **Senterråd**
| Senteret har et senterråd. De som er tilsatt eller har arbeidsplass
  ved senteret, har møte- og stemmerett. Rådet skal sammenkalles minst
  to ganger i semesteret og ledes av faglig leder. Rådet skal ha
  forslagsrett overfor senterstyret. Rådet kan gi råd til faglig leder,
  uttale seg om planer for senteret og forhold ved arbeidsmiljøet, samt
  andre forhold ved senterets virksomhet som det finner grunn til å ta
  opp.

3. Forskere
~~~~~~~~~~~

Faglig tilsatte beholder sitt tilsettingsforhold ved et institutt i den
perioden de har sitt arbeidssted ved senteret. Forskere kan gis
kontorplass for en viss periode på nærmere vilkår fastsatt av styret.
Dette kan bl.a. være aktuelt under forskningstermin.

4. Senterets oppgaver
~~~~~~~~~~~~~~~~~~~~~

Senterets oppgaver omfatter:

-  initiering, koordinering og gjennomføring av kvinne- og
   kjønnsrelatert forskning innen ulike fagområder
-  samarbeid med fagmiljøene om utvikling av undervisningstilbud og
   integrering av kvinne- og kjønnsforskning i fagstudiene
-  informasjons- og kontaktvirksomhet internt på universitetet, i
   forhold til samarbeidspartnere og det nasjonale miljø, samt fungere
   som møtested for kjønnsforskning
-  eksternt finansiert/oppdragsforskning

5. Senterets økonomi
~~~~~~~~~~~~~~~~~~~~

Senteret finansieres ved en grunnbevilgning fra Universitetet i Bergen
ved Det humanistiske fakultet, av enkeltfakulteter i forbindelse med
frikjøps-ordninger, prosjekt eller særskilte avtaler, og ved ekstern
finansiering. For å sikre senterets økonomiske basis og autonomi, kan
Universitetsstyret i tillegg bevilge midler direkte til senteret.

6. Stemmekrets
~~~~~~~~~~~~~~

Tilsatte og engasjerte ved senteret har stemmerett ved Det humanistiske
fakultet. Unntatt er tilsatte og engasjerte som har stemmerett ved andre
fakultet.

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 04. november 2014    | Endret i tråd med    | Maud Lauvstad Hansen |
| 10:14:08             | vedtak i             |                      |
|                      | Universitetstyret    |                      |
|                      | 28.05.14             |                      |
+----------------------+----------------------+----------------------+
| 15. november 2013    | Endret i tråd med    | Maud Lauvstad Hansen |
| 11:44:53             | vedtak i             |                      |
|                      | Universitetstyret    |                      |
|                      | 26.09.13 og          |                      |
|                      | beslutningsnotat     |                      |
|                      | 15.10.13.            |                      |
+----------------------+----------------------+----------------------+
| 11. november 2013    | Endret i tråd med    | Maud Lauvstad Hansen |
| 11:12:19             | vedtak i             |                      |
|                      | Universitetstyret    |                      |
|                      | 26.09.13 og          |                      |
|                      | beslutningsnotat     |                      |
|                      | 15.10.13.            |                      |
+----------------------+----------------------+----------------------+
| 26. oktober 2011     | Sist endret i møte i | Bente Krossøy        |
| 12:28:16             | Universitetsstyret   |                      |
|                      | 20.10.2011.          |                      |
+----------------------+----------------------+----------------------+
| 06. april 2011       | Import               | Bente Krossøy        |
| 09:12:50             |                      |                      |
+----------------------+----------------------+----------------------+
| 08. november 2009    | Import               | Administrator User   |
| 19:22:15             |                      |                      |
+----------------------+----------------------+----------------------+
