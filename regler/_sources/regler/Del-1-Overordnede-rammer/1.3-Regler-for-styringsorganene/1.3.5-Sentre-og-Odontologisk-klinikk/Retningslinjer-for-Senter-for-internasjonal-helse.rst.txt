Retningslinjer for Senter for Internasjonal Helse
-------------------------------------------------

*Vedtatt i fakultetsstyret ved Det medisinsk-odontologiske fakultet den
27.01.2016. Oppdatert etter vedtak om navneendring for fakultetet i
universitetsstyremøte 69/17 1. juni 2017*

Senter for internasjonal helse (SIH) er et tverrfaglig og tverrfakultært
senter ved Universitetet i Bergen (UiB). Det er et anerkjent forsknings-
og kompetansesenter innen global helse både nasjonalt og internasjonalt.
Senteret har vært forankret i universitetets faglige strategier rettet
mot global- og utviklingsrelatert forskning siden oppstarten i 1988.

**1. Senterets visjon**
~~~~~~~~~~~~~~~~~~~~~~~

Senterets arbeid med forskning og undervisning i internasjonal helse
skal gi bedre helse for verdens fattige befolkninger.

**2. Senterets formål**
~~~~~~~~~~~~~~~~~~~~~~~

Senteret skal være universitetets spydspiss og knutepunkt for
helsefaglig forskning, forskerutdanning og -undervisning med særlig
betydning for verdens fattige befolkninger. Senteret skal legge til
rette for og koordinere aktiviteter som universitetet og/eller
fakulteter finner naturlig å legge til senteret.

**3. Senterets oppgaver**
~~~~~~~~~~~~~~~~~~~~~~~~~

Senterets hovedoppgaver er å:

-  Initiere, drive og koordinere helsefaglig forskning og -undervisning
   som har særlig betydning for verdens fattige befolkninger.
-  Drive forskning, undervisning, forskerutdanning og lederutvikling i
   partnerskap med institusjoner i lav- og mellominntektsland, og bidra
   til institusjonsbygging hos partnerne.
-  Fungere som debattforum for globale helsespørsmål gjennom seminarer,
   konferanser o.l.

Disse oppgavene skal løses i samarbeid med institutter og fakulteter ved
Universitetet i Bergen, samt nære samarbeidspartnere som for eksempel
Haukeland Universitetssykehus, Christian Michelsens Institutt, Uni
Research og Høgskolen i Bergen.

**4. Senterets organisatoriske plassering, organer og ledelse**
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Senteret er organisatorisk plassert ved Institutt for global helse og
samfunnsmedisin (IGS) ved Det medisinske fakultet (MED).

**Senteret skal ha:**

-  Tilsatt leder (tittel: Senterleder) og stedfortreder. Senterleder
   tilsettes av fakultetsstyret. Stedfortreder foreslås av senterleder,
   og oppnevnes av instituttleder.
-  En styringsgruppe
-  Et strategisk fagråd
-  Faglige ansatte fra universitetets institutter som er lokalisert
   enten på senteret eller på instituttene
-  Administrativ bemanning.

**Senterleder**

Senteret ledes av senterleder som har faglig og administrativt ansvar
for virksomheten ved SIH, herunder strategisk utvikling av senteret og
daglig ledelse.

Senterleder skal ha det daglige personalansvaret for de vitenskapelig
ansatte som fysisk er lokalisert på senteret i sin hovedstilling. Det
formelle arbeidsgiveransvaret for de ansatte ligger hos respektiv
instituttleder (se pkt. 5 Senterets bemanning). Senterleder skal ha
ansvar for senterets prosjektportefølje og økonomi.

Forvaltningsmessig rapporterer senterleder i linje til instituttleder
ved IGS.

Faglig og strategisk rapporterer senterleder til styringsgruppen for
senteret.

**Styringsgruppe**

SIH skal ha en styringsgruppe, bestående av instituttlederne ved MOF og
en representant fra dekanatet. Styringsgruppen kan ved behov utvides med
representanter fra andre fakulteter ved UiB og andre samarbeidspartnere.
Styringsgruppen og dens leder nedsettes av fakultetsstyret.
Instituttleder ved IGS kan ikke være leder for styringsgruppen.
Senterleder legger fram saker for styringsgruppen og fører referat fra
møtene.

Styringsgruppens oppgaver:

-  Støtte og stimulere til at SIH utfører sine hovedoppgaver slik de er
   nedfelt i retningslinjene.
-  Fatte rådgivende beslutninger som gjør at SIH utfører sine oppgaver
   som koordinator og initiativtaker for forskning og undervisning innen
   helsefagene av særlig betydning for verdens fattige land.
-  Behandle strategier for senterets utdannings- og
   forskningsvirksomhet, planer, prinsipielle spørsmål knyttet til
   senterets drift og handlingsrom, samt samarbeid mellom SIH og andre
   enheter.
-  Holde oppsyn med faglig resultatutvikling ved senteret og tilse at
   aktiviteten på tvers av instituttene er tilfredsstillende.
-  Behandle senterets innspill til forskings-, forskerutdannings- og
   utdanningsmeldingene.
-  Informere om relevante prosjekter ved MOF/UiB som naturlig faller inn
   under virksomheten ved SIH, samt stimulere til at disse forankres og
   synligjøres ved SIH.
-  Overvåke senteret økonomiske situasjon og sikre en forsvarlig drift
   av senteret.
-  Behandle senterets innspill til neste års budsjettforslag.
-  Foreslå leder av Programutvalg for undervisning (PU) i Internasjonal
   helse.

Styringsgruppen skal møtes minst to ganger i året; i mai, for å kunne gi
innspill til neste års budsjettforslag, og i november for å kunne gi
innspill til forskings-, forskerutdannings- og utdanningsmeldingene.
Fagrådet skal delta på ett av styringsgruppens møter.

**Strategisk fagråd**

Fagrådet skal oppnevnes av MOF og bestå av seks personer, fire personer
fra faglige institusjoner utenfor Universitetet i Bergen hvorav to
utenfor Norge, en representant fra rektoratet og en representant fra
SIH. Styringsgruppen vedtar dagsorden for fagrådets møter etter framlegg
fra senterleder. Senterleder innkaller til og leder møtene i fagrådet.
Det skal avholdes ett rådsmøte årlig og fortrinnsvis samtidig/ parallelt
med Styringsgruppens møte i mai.

En oppsummering fra fagrådets drøftinger gjøres tilgjengelig for
styringsgruppen forventes å benytte denne i sitt arbeid.
Styringsgruppens medlemmer skal ha anledning til å delta som
observatører i fagrådets møter.

Rådets oppgaver:

Fagrådet er et rådgivende organ for senteret i saker som vedrører
hovedlinjene for senterets faglige strategi og virksomhet, og skal legge
vekt på å styrke det institusjonelle nettverket rundt SIH.

Fagrådet skal behandle og avgi uttalelse i saker som angår:

-  Langsiktig planlegging og innretning av den faglige virksomheten
   (forskning, forskerutdanning og annen utdanning ved senteret, samt
   formidling).
-  Strategisk nettverksbygging.

**5. Senterets bemanning**
~~~~~~~~~~~~~~~~~~~~~~~~~~

Senterets bemanning kan bestå av:

-  vitenskapelige personale som gjennom arbeidsavtalen sin er tilknyttet
   senteret i en stillingsprosent og/eller har avtale om å være
   lokalisert på senteret
-  vitenskapelig personale som formelt har forankret prosjektene sine
   ved SIH, utfører undervisning/veiledning og deltar i forskerskolen,
   men som er lokalisert ved et av instituttene.
-  administrativt ansatte som er tilknyttet senteret og/eller har avtale
   om å være lokalisert på senteret.

Senterets administrative ansatte arbeider i et fellesskap med de
administrativt ansatte på IGS. Administrasjonssjefen ved IGS har det
formelle personalansvaret for senterets administrative ansatte, mens
senterleder har ansvar for daglig arbeidsledelse. Senteret mottar
administrative tjenester av IGS, og administrasjonssjefen koordinerer
arbeidsoppgavene ved senteret i samarbeid med senterleder.

**6. Evaluering**
~~~~~~~~~~~~~~~~~

Retningslinjene evalueres av senterleder og styringsgruppen etter 2 år.
Evalueringen presenteres for fakultetsstyret.

+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 19. juni 2017        | Mindre redaksjonelle | Arne R. Ramslien     |
| 08:12:07             | endringer            |                      |
+----------------------+----------------------+----------------------+
| 25. april 2016       | Mindre redaksjonelle | Maud Lauvstad Hansen |
| 11:12:50             | endringer            |                      |
+----------------------+----------------------+----------------------+
| 25. april 2016       | Mindre redaksjonelle | Maud Lauvstad Hansen |
| 11:11:16             | endringer            |                      |
+----------------------+----------------------+----------------------+
| 25. april 2016       | Oppdatert med nye    | Maud Lauvstad Hansen |
| 11:09:18             | retningslinjer,      |                      |
|                      | vedtatt 27.01.16     |                      |
+----------------------+----------------------+----------------------+
| 25. april 2016       | Oppdatert med nye    | Maud Lauvstad Hansen |
| 11:05:50             | retningslinjer,      |                      |
|                      | vedtatt 27.01.16     |                      |
+----------------------+----------------------+----------------------+
| 25. april 2016       | Oppdatert med nye    | Maud Lauvstad Hansen |
| 11:04:28             | retningslinjer,      |                      |
|                      | vedtatt 27.01.16     |                      |
+----------------------+----------------------+----------------------+
| 06. april 2011       | Import               | Bente Krossøy        |
| 09:11:53             |                      |                      |
+----------------------+----------------------+----------------------+
| 08. november 2009    | Import               | Administrator User   |
| 19:21:27             |                      |                      |
+----------------------+----------------------+----------------------+
