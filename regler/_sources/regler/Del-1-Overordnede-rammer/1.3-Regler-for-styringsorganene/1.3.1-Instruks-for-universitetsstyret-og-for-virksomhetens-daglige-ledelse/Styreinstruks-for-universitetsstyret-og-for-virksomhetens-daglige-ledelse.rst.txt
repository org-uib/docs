=========================================================================

Styreinstruks for universitetsstyret og for virksomhetens daglige ledelse
=========================================================================

Vedtatt av universitetsstyret 13.2.2025, jf.sak nr. 2025/833



.. contents::
   :depth: 3

Del 1 – Instruks for universitetsstyret
=======================================

Instruks for universitetsstyret 
-------------------------------


§ 1: Virkeområde
^^^^^^^^^^^^^^^^

Styreinstruksen gjelder for Universitetsstyret i Bergen.

§ 2: Styrets funksjon og rolle 
^^^^^^^^^^^^^^^^^^^^^^^^^^^^^^

Styret er i henhold til uhl § 4-1 det øverste organet for universiteter
og høyskoler. Styret skal trekke opp strategien for institusjonens
utdannings- og forskningsvirksomhet og annen faglig virksomhet og
legge planer for den faglige utviklingen. 

Styret skal fastsette mål og resultatkrav og sikre at institusjonens
økonomiske ressurser og eiendom disponeres i samsvar med reglene gitt
av den overordnede myndigheten, og etter forutsetningene for de 
tildelte bevilgningene eller andre bindende vedtak.

Styret skal hvert år avgi et årsregnskap med en redegjørelse for 
resultatene av virksomheten og fastsette budsjettet for kommende år.

Styret skal fastsette en skriftlig instruks for og føre tilsyn med 
virksomhetens daglige ledelse.

Styret selv fastsetter institusjonens interne organisering på alle nivåer. 

Styret kan delegere avgjørelsesmyndighet til andre ved institusjonen 
dersom det ikke er fastsatt i loven at styret selv skal ta avgjørelsen, 
eller det er andre særlige begrensninger i adgangen til å delegere

§ 3: Møteplan, møteinnkalling
^^^^^^^^^^^^^^^^^^^^^^^^^^^^^

Saker skal behandles i møte med mindre rektor finner at saken kan 
behandles av styret på annen betryggende måte.

Møter avholdes i henhold til møteplanen som vedtas av styret.

Rektor, medlem av styret og universitetsdirektør kan kreve at styret
sammenkalles.

Innkalling til møte skal skje med rimelig varsel. Innkalling med 
saksdokumenter skal normalt gjøres tilgjengelig for styret en uke
før møtet. Styret kan med alminnelig flertall vedta å utsette
realitetsbehandlingen av en sak.

§ 4: Møteplikt, forfall
^^^^^^^^^^^^^^^^^^^^^^^

Medlem av styret har plikt til å møte hvis ikke vedkommende har 
gyldig forfall. Ved gyldig forfall skal det gis beskjed til 
sekretariatet så snart som mulig slik at varamedlem kan innkalles.

§ 5: Stemmeplikt, vedtaksførhet
^^^^^^^^^^^^^^^^^^^^^^^^^^^^^^^

Medlem av styret har plikt til å avgi stemme. Det kan ikke stemmes
blankt annet enn ved valg. Styret er vedtaksført når mer enn 
halvparten av medlemmene er til stede og avgir stemme.

§ 6: Habilitet
^^^^^^^^^^^^^^

Forvaltningslovens regler om habilitet gjelder for styret.

Medlem av styret plikter å opplyse om forhold som eventuelt kan 
føre til inhabilitet. Styret tar stilling til habilitetsspørsmålet i
henhold til reglene i forvaltningsloven.

`Rutine for universitetsstyrets behandling av habilitetsspørsmål <https://ekstern.filer.uib.no/ledelse/Regler/Rutine-for-universitetsstyrets-behandling-av-habilitetsspørsmål.pdf>`__

§ 7: Gjennomføring av møtet
^^^^^^^^^^^^^^^^^^^^^^^^^^^

Styremøtene ledes av rektor eller prorektor, som rektors stedfortreder.

Universitetsdirektør, styrets medlemmer og møtende varamedlemmer kan 
fremme forslag til vedtak.

Styret kan beslutte å holde prøveavstemning.

Stemmegivning ved valg, oppnevning og ansettelse skal skje skriftlig
hvis et av de møtende styremedlemmer krever det.

Vedtak treffes med alminnelig flertall av de avgitte stemmer. Ved
stemmelikhet i andre saker enn valg er møteleders stemme avgjørende. 
Stemmelikhet ved valg avgjøres ved loddtrekning.

§ 8: Protokoll
^^^^^^^^^^^^^^

Det skal føres protokoll fra styrets møter.

Av protokollen skal det fremgå når møtet ble holdt, hvem som var til
stede, hvilke saker som ble behandlet, hvilke vedtak som ble truffet
og hvordan det enkelte medlem har stemt der det har vært voteringer, 
hvis ikke avstemning har skjedd skriftlig.

Et styremedlem kan kreve å få protokollert en stemmeforklaring. 
Protokolltilførsel må varsles umiddelbart etter avstemning og bør 
leses opp for styret før møtet heves.

Protokollen sendes til møtende styremedlemmer og varamedlemmer til 
forhåndsgodkjenning. Endelig godkjenning av protokollen foretas i 
neste styremøte om ikke annet er bestemt.

§ 9: Møteoffentlighet, taushetsplikt
^^^^^^^^^^^^^^^^^^^^^^^^^^^^^^^^^^^^

Styremøter skal som hovedregel være åpne.

Følgende saker behandles alltid i lukket møte:

- Saker som omfattes av lovbestemt taushetsplikt
- Personalsaker om arbeidstakers stillingsforhold, herunder saker
  om ansettelse, oppsigelse, suspensjon eller avskjed

Styret kan lukke styremøtet for behandling av enkeltsaker.

Styrets medlemmer er omfattet av forvaltningslovens regler om 
taushetsplikt. Taushetsplikten gjelder også etter at vervet som 
styremedlem er over. Dersom en sak er behandlet i lukket møte 
skal styremedlemmene respektere forhandlingenes interne karakter.

Del 2 Instruks for daglig ledelse
=================================

I henhold til uhl § 4-2 kan styret delegere avgjørelsesmyndighet
til andre ved institusjonen dersom det ikke er fastsatt i loven at 
styret selv skal ta avgjørelsen eller det er andre særlige begrensninger 
i adgangen til å delegere.

Rektors arbeidsoppgaver og plikter overfor universitetsstyret 
-------------------------------------------------------------

Valgt rektors ansvar er fastsatt i uhl § 4-6.

Valgt rektor er universitetsstyrets leder. På vegne av styret har
valgt rektor det overordnede ansvaret for og skal lede og føre
tilsyn med institusjonens virksomhet.

Instruks for rektor 
-------------------

Rektor er universitetsstyrets leder og skal ha sitt fulle daglige virke
som dette med tillegg til de oppgaver uhl og universitetsstyret ellers
pålegger rektor. 

Rektor skal bidra til å ivareta universitetsstyrets ansvar for å trekke
opp strategien for institusjonens utdannings- og forsknings- og 
formidlingsvirksomhet og annen faglig virksomhet ved å drive frem og 
utvikle slike strategier. Rektor har et særlig ansvar for å bidra til å 
legge planer for den faglige utvikling i samsvar med de mål som er gitt 
av overordnet myndighet for sektoren og institusjonen.

Rektor er universitetets øverste faglige leder og skal på vegne av 
universitetsstyret sikre at den faglige virksomheten holder høy kvalitet.
 
Rektor har på vegne av universitetsstyret et ansvar for den overordnede
koordineringen av kvalitetsarbeidet i utdanningsvirksomheten og for å 
følge opp resultatene.

Rektor er dekanenes nærmeste overordnede og skal ha regelmessig dialog 
med fakultetenes faglige ledelse og andre faglige enheter om viktige 
løpende saker, om temaer av overordnet og strategisk karakter og for å 
sørge for høy kvalitet på den faglige virksomheten. 

Rektor skal sørge for å opprettholde en god dialog med representanter 
for studentene.

Rektor skal bidra til et godt samspill med og bruke universitetsdirektøren
og administrasjonen som tilrettelegger, bidragsyter og iverksetter. 
Rektor skal la seg orientere om saker og aktivitet i administrasjonen.
Rektor utarbeider og følger opp resultatmål for universitetsdirektøren.

Rektor skal være universitetets fremste representant utad. Rektor skal
bidra til at det utvikles godt samarbeid med aktører utenfor universitetet.
Rektor skal ivareta universitetets interesser, bl.a. overfor nasjonale og 
lokale myndigheter, og skal bidra til institusjonell faglig nettverksbygging
både nasjonalt og internasjonalt.

Rektor er institusjonens rettslige representant og institusjonens talsperson
overfor offentlige myndigheter og allmennheten. I den enkelte sak kan rektor 
oppnevne stedfortreder i sitt sted.

Rektors fullmakt
^^^^^^^^^^^^^^^^

Rektor har fullmakt til å avgjøre, i samråd med universitetsdirektøren, 
saker som bør avgjøres før neste ordinære styremøte, og som ikke kan anses som 
viktige nok til at ekstraordinært møte innkalles. Delegasjonen gjelder ikke de
oppgaver som tillegger universitetsstyret selv å avgjøre. Rektor orienterer
universitetsstyret om bruk av fullmakten på neste styremøte.

Rektors stedfortreder
^^^^^^^^^^^^^^^^^^^^^

Prorektor er rektors stedfortreder.

Viserektorer
^^^^^^^^^^^^

Rektor kan utpeke viserektorer som på rektors vegne har et særlig faglig ansvar.

Instruks for universitetsdirektøren 
-----------------------------------

Universitetet i Bergen har todelt ledelse, og universitetsdirektøren er den
øverste leder for den samlede administrative virksomheten ved institusjonen. 
Rammene for denne fastsettes av universitetsstyret, jf. universitets- og 
høyskoleloven § 4-7. 

Universitetsdirektøren er sekretær for universitetsstyret og forbereder og 
legger til rette for styrets arbeid. Prosess for arbeid med styresaker 
avtales med rektor. Styresakene utarbeides av universitetsledelsen eller 
ved ansvarlig administrativ avdeling. Universitetsdirektøren skal sørge for 
at det foreligger godt opplyste saker som grunnlag for styrets beslutninger.
I saker som faller inn under institusjonens virksomhet slik denne er definert
i universitets- og høyskoleloven § 2-1 skal universitetets faste sentrale 
faglige utvalg involveres i saksforberedelsene der dette er relevant. Disse
ledes normalt av en i rektoratet. Universitetsdirektøren sørger for nødvendig 
administrativ støtte. Det skal gå frem av saksforelegget dersom rektors syn
avviker fra universitetsdirektørens tilråding til styret. 

Universitetsdirektøren skal iverksette og følge opp vedtak fattet av 
universitetsstyret og innenfor sitt ansvarsområde påse at rektoratet 
involveres i henhold til intern arbeidsfordeling i rektoratet.

Universitetsdirektøren er ansvarlig for den samlede økonomi- og 
formuesforvaltning, og at denne skjer i samsvar med departementets generelle
bestemmelser om økonomiforvaltningen og forutsetninger for tildeling av 
bevilgninger. Universitetsdirektøren utarbeider årlige budsjettforslag og
langtidsbudsjetter i samråd med rektor, og fremmer disse for styret. 
Universitetsdirektøren holder rektor løpende orientert om institusjonens 
økonomi og forbereder periodiske økonomirapporter til styret. 

Universitetsdirektøren er ansvarlig for institusjonens personalpolitikk,
og at denne iverksettes og utøves i tråd med styrets vedtak og myndigheters
pålegg. Til dette ansvaret ligger også opplæring og kompetanseutvikling av
ledere med personalansvar på alle nivå i organisasjonen, dialog med 
arbeidstakerorganisasjonene, forhandlinger og avtaler på personalfeltet. 
  
Universitetsdirektøren er ansvarlig for forvaltningen av bygg og eiendom,
og at denne skjer etter verdibevarende prinsipper og i henhold til 
institusjonens vedtatte klima- og miljømål. Likeledes er universitetsdirektøren
ansvarlig for å utvikle bygg og eiendom slik at det understøtter institusjonens
kjernevirksomhet slik definert i UHL § 2-1.

Universitetsdirektøren er ansvarlig for institusjonens utøvelse av eierskap 
i de selskapene hvor universitetet representerer staten. Universitetsdirektøren
skal se til at eierskap utøves i tråd med retningslinjer gitt for statlig 
eierskap, at eierskapet er i tråd med universitetets akademiske kjerneverdier,
institusjonens formål og etiske standard.
      
Administrasjonen skal støtte opp om den faglige virksomheten ved universitetet,
og universitetsdirektøren skal legge til rette for godt samspill og dialog med
faglig ledelse på alle nivåer. Universitetsdirektøren skal i alminnelighet bistå, 
forberede og legge til rette for rektoratets arbeid og oppgaver. Som den øverste
lederen for den administrative virksomheten ved UiB skal universitetsdirektøren
rådføre seg med rektor i alle saker av betydning og holde rektor løpende 
informert om saker og aktivitet i administrasjonen. 

Universitetsdirektøren skal følge opp fakultetene og grunnenhetene som ledd i den
løpende driften av universitetet, og for å forberede og gjennomføre beslutninger.
I saker som er tillagt universitetsdirektørens ansvarsområde, rapporterer tilsatte
dekaner til universitetsdirektøren. Har fakultetet valgt dekan, rapporterer 
fakultetsdirektøren direkte til universitetsdirektøren. 

Vedlegg:
^^^^^^^^
`Rutine for universitetsstyrets behandling av habilitetsspørsmål <https://ekstern.filer.uib.no/ledelse/Regler/Rutine-for-universitetsstyrets-behandling-av-habilitetsspørsmål.pdf>`__

+------------------------+------------------------+------------------+
| Dato                   | Kommentar              | Lagt inn av      |
+========================+========================+==================+
| 26. august 2025        | Lagt til habilitets-   | Mona Viksøy      |
|                        | rutine under § 6       |                  |  
+------------------------+------------------------+------------------+
| 19. februar 2025       | Ny instruks            | Mona Viksøy      |  
+------------------------+------------------------+------------------+
