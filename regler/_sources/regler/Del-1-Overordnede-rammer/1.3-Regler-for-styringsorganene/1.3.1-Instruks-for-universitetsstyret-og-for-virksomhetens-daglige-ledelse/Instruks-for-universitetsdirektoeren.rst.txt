Instruks for universitetsdirektøren
-----------------------------------

UTGÅTT se `Styreinstruks for universitetsstyret og for virksomhetens daglige 
ledelse <https://regler.app.uib.no/regler/Del-1-Overordnede-rammer/1.3-Regler-for-styringsorganene/1.3.1-Instruks-for-universitetsstyret-og-for-virksomhetens-daglige-ledelse/>`__


Fastsatt av universitetsstyret 29.3.2007, sist endret 20.2.2020, jf. sak
nr 2019/23507

Universitetsdirektøren er ansvarlig overfor, og rapporterer til,
universitetsstyret, jf. universitets- og høyskoleloven § 10-3, andre
ledd. I saker som ikke kan utsettes til styret kan komme sammen,
rapporterer universitetsdirektøren til rektor, jfr. universitets- og
høyskoleloven § 10-2, første ledd bokstav b.

Universitetsdirektøren er sekretær for universitetsstyret og forbereder
og legger til rette for styrets arbeid. Prosess for arbeid med
styresaker avtales med rektor. Styresakene utarbeides av
universitetsledelsen eller ved ansvarlig administrativ avdeling.
Universitetsdirektøren skal sørge for at det foreligger godt opplyste
saker som grunnlag for styrets beslutninger. I saker som faller inn
under institusjonens virksomhet slik denne er definert i universitets-
og høyskoleloven § 1-3, skal universitetets faste sentrale faglige
utvalg involveres i saksforberedelsene der dette er relevant. Disse
ledes normal av en i rektoratet. Universitetsdirektøren sørger for
nødvendig administrativ støtte. Det skal gå frem av saksforelegget
dersom rektors syn avviker fra universitetsdirektørens tilråding til
styret.

Universitetsdirektøren skal iverksette og følge opp vedtak fattet av
universitetsstyret. Der disse faller under institusjonens virksomhet
slik definert i universitets- og høyskoleloven § 10-3 og der det er
formålstjenlig for iverksetting og oppfølging, skal
universitetsdirektøren påse at rektoratet involveres i henhold til
intern arbeidsfordeling i rektoratet.

Universitetet i Bergen har todelt ledelse, og universitetsdirektøren er
den øverste leder for den samlede administrative virksomheten ved
institusjonen. Rammene for denne fastsettes av styret, jf. universitets-
og høyskoleloven § 10-3.

Universitetsdirektøren er ansvarlig for den samlede økonomi- og
formuesforvaltning, og at denne skjer i samsvar med departementets
generelle bestemmelser om økonomiforvaltningen og forutsetninger for
tildeling av bevilgninger. Universitetsdirektøren utarbeider årlige
budsjettforslag og langtidsbudsjetter i samråd med rektor, og fremmer
disse for styret. Universitetsdirektøren holder rektor løpende orientert
om institusjonens økonomi og forbereder kvartalsvise økonomirapporter
til styret.

Universitetsdirektøren er ansvarlig for institusjonens personalpolitikk,
og at denne iverksettes og utøves i tråd med styrets vedtak og
myndigheters pålegg. Til dette ansvaret ligger også opplæring og
kompetanseutvikling av ledere med personalansvar på alle nivå i
organisasjonen, dialog med arbeidstakerorganisasjonene, forhandlinger og
avtaler på personalfeltet.

Universitetsdirektøren er ansvarlig for forvaltningen av bygg og
eiendom, og at denne skjer etter verdibevarende prinsipper og i henhold
til institusjonens vedtatte klima- og miljømål. Likeledes er
universitetsdirektøren ansvarlig for å utvikle bygg og eiendom slik at
det understøtter institusjonens kjernevirksomhet slik definert i UHL
§1-3.

Universitetsdirektøren er ansvarlig for institusjonens utøvelse av
eierskap i de selskapene hvor universitetet representerer staten.
Universitetsdirektøren skal se til at eierskap utøves i tråd med
retningslinjer gitt for statlig eierskap, at eierskapet er i tråd med
universitetets akademiske kjerneverdier, institusjonens formål og etiske
standard.

Administrasjonen skal støtte opp om den faglige virksomheten ved
universitetet, og universitetsdirektøren skal legge til rette for godt
samspill og dialog med faglig ledelse på alle nivåer.
Universitetsdirektøren skal i alminnelighet bistå, forberede og legge
til rette for rektoratets arbeid og oppgaver. Som den øverste lederen
for den administrative virksomheten ved UiB skal universitetsdirektøren
rådføre seg med rektor i alle saker av betydning og holde rektor løpende
informert om saker og aktivitet i administrasjonen.

Universitetsdirektøren skal følge opp fakultetene og grunnenhetene som
ledd i den løpende driften av universitetet, og for å forberede og
gjennomføre beslutninger. I saker som er tillagt universitetsdirektørens
ansvarsområde, rapporterer tilsatte dekaner til universitetsdirektøren.
Har fakultetet valgt dekan, rapporterer fakultetsdirektøren direkte til
universitetsdirektøren.

Universitetsstyret vedtar etter forslag fra rektor årlig resultatmål for
universitetsdirektøren.

========================= ========= =============
Dato                      Kommentar Lagt inn av
========================= ========= =============
16. oktober 2020 15:16:34 Import    Mona Viksøy
21. januar 2011 11:08:40  Import    Bente Krossøy
========================= ========= =============
