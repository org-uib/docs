Forretningsorden for universitetsstyret ved Universitetet i Bergen
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

UTTGÅTT, se `Instruks for universitetsstyret og for virksomhetens daglige 
ledelse <https://regler.app.uib.no/regler/Del-1-Overordnede-rammer/1.3-Regler-for-styringsorganene/1.3.1-Instruks-for-universitetsstyret-og-for-virksomhetens-daglige-ledelse/>`__

§ 1: Virkeområde
''''''''''''''''

Forretningsordenen gjelder for universitetsstyret ved Universitetet i
Bergen.

§ 2: Styrets oppgaver, rektors fullmakt
'''''''''''''''''''''''''''''''''''''''

Styret har ansvar for institusjonens virksomhet. Styrets oppgaver
omfatter blant annet å trekke opp strategien, fastsette mål og
resultatkrav, føre tilsyn med den daglige ledelse, fastsette UiBs
interne organisering, avgi årsregnskap og legge fram forslag til
budsjett, jf. uhl § 9-2.

Rektor har fullmakt til å avgjøre løpende saker som bør avgjøres før
neste ordinære styremøte og som ikke kan anses som viktige nok til at
ekstraordinært møte innkalles, jf. uhl § 10-2 (1) bokstav b.

§ 3: Møteplan, møteinnkalling
'''''''''''''''''''''''''''''

Saker skal behandles i møte med mindre rektor finner at saken skal
forelegges skriftlig eller behandles på annen betryggende måte.

Møter avholdes i henhold til møteplanen som vedtas av styret.

Rektor, medlem av styret og universitetsdirektør kan kreve at styret
sammenkalles.

Innkalling til møte skal skje med rimelig varsel. Innkalling med
saksdokumenter skal normalt gjøres tilgjengelig for styret en uke før
møtet. Styret kan med alminnelig flertall vedta å utsette
realitetsbehandlingen av en sak.

§ 4: Møteplikt, forfall
'''''''''''''''''''''''

Medlem av styret har plikt til å møte hvis ikke vedkommende har gyldig
forfall. Ved gyldig forfall skal det gis beskjed til sekretariatet slik
at varamedlem kan innkalles.

Varamedlem skal tre inn fra og med den første saken som behandles i sin
helhet etter at det faste medlemmets fratreden.

§ 5: Stemmeplikt, vedtaksførhet
'''''''''''''''''''''''''''''''

Medlem av styret har plikt til å avgi stemme. Det kan ikke stemmes
blankt annet enn ved valg.

Styret er vedtaksført når mer enn halvparten av medlemmene er til stede
og avgir stemme.

§ 6: Habilitet
''''''''''''''

Forvaltningslovens regler om habilitet gjelder for styret.

Medlem av styret plikter å opplyse om forhold som eventuelt kan føre til
inhabilitet. Styret tar stilling til habilitetsspørsmålet i henhold til
reglene i forvaltningsloven.

§ 7: Gjennomføring av møtet
'''''''''''''''''''''''''''

Styremøtene ledes av rektor eller prorektor, som rektors stedfortreder.

Universitetsdirektør, styrets medlemmer og møtende varamedlemmer kan
fremme forslag til vedtak. Forslag til vedtak som vesentlig avviker fra
forslaget i saksfremstillingen, gis skriftlig til styreleder.

Styret kan beslutte å holde prøveavstemning.

Stemmegivning ved valg, oppnevning og ansettelse skal skje skriftlig
hvis et av de møtende styremedlemmer krever det.

Vedtak treffes med alminnelig flertall av de avgitte stemmer hvis ikke
annet er fastsatt i universitets- og høyskoleloven. Ved stemmelikhet i
andre saker enn valg er møteleders stemme avgjørende. Stemmelikhet ved
valg avgjøres ved loddtrekning.

§ 8: Protokoll
''''''''''''''

Det skal føres protokoll fra styrets møter.

Av protokollen skal det fremgå når møtet ble holdt, hvem som var
tilstede, hvilke saker som ble behandlet, hvilke vedtak som ble truffet
og hvordan det enkelte medlem har stemt der det har vært voteringer,
hvis ikke avstemning har skjedd skriftlig.

Et styremedlem kan kreve å få protokollert en stemmeforklaring.
Protokolltilførsel må varsles umiddelbart etter avstemning og bør leses
opp for styret før møtet heves.

Protokollen sendes til møtende styremedlemmer og varamedlemmer til
forhåndsgodkjenning. Endelig godkjenning av protokollen foretas i neste
styremøte om ikke annet er bestemt.

§ 9: Møteoffentlighet, taushetsplikt
''''''''''''''''''''''''''''''''''''

Styrets møter skal som hovedregel holdes for åpne dører.

| Følgende saker behandles alltid for lukkede dører:
| - Saker som omfattes av lovbestemt taushetsplikt
| - Personalsaker om arbeidstakers stillingsforhold, herunder saker om
  ansettelse, oppsigelse, suspensjon eller avskjed

Styret kan vedta å lukke møtet for behandling av enkeltsaker.

Styrets medlemmer er omfattet av forvaltningslovens regler om
taushetsplikt. Taushetsplikten gjelder også etter at vervet som
styremedlem er over. Dersom en sak er behandlet i lukket møte skal
styremedlemmene respektere forhandlingenes interne karakter.

=========================== ========== ===========
Dato                        Kommentar  Lagt inn av
=========================== ========== ===========
11. september 2017 10:37:10 Nytt punkt Mona Viksøy
11. september 2017 10:25:30 Nytt punkt Mona Viksøy
=========================== ========== ===========
