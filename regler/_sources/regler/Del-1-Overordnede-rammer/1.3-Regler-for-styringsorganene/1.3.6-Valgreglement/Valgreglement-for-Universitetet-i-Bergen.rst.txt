========================================
Valgreglement for Universitetet i Bergen
========================================

Vedtatt av universitetsstyret 27.9.2018, sist endret ved 
beslutningsnotat 05.06.2024,arkivref. 17/11775


.. contents::
   :depth: 3

Kapittel 1 Felles regler for valg ved Universitetet i Bergen 
============================================================

§ 1 Reglementets anvendelse 
---------------------------

§ 1-1 Reglementets anvendelse
^^^^^^^^^^^^^^^^^^^^^^^^^^^^^

Dette reglement gjelder for alle valg ved Universitetet i Bergen.

§ 2 Valgperiode 
---------------

§ 2-1 Valgperiodens varighet
^^^^^^^^^^^^^^^^^^^^^^^^^^^^

(1) Den som velges fungerer i vervet fra 1. august samme år

(2) Valgperioden er fire år for fast ansatte i undervisnings- og
    forskerstilling og for teknisk og administrativt ansatte

(3) For studenter og for midlertidig ansatte i undervisnings- og
    forskerstilling er valgperioden i alle tilfeller ett år.

§3 Valgstyrer 
-------------

§ 3-1 Ansvar og oppgaver
^^^^^^^^^^^^^^^^^^^^^^^^

Valgstyret skal sørge for at valg gjennomføres i tråd med
valgreglementet og treffer avgjørelser i forbindelse med valget, som
ikke er tillagt annet organ

§ 3-2 Sammensetning
^^^^^^^^^^^^^^^^^^^

Valgstyret skal ha et oddetall medlemmer. Alle stemmerettsgruppene skal
være representert i valgstyret. Valgstyret velger selv sin leder og
nestleder. Det kan oppnevnes numeriske varamedlemmer.

§ 3-3 Oppnevning
^^^^^^^^^^^^^^^^

Valgstyret oppnevnes for fire år. Universitetsstyret oppnevner et
sentralt valgstyre. Fakultetsstyret oppnevner ett valgstyre for alle
valg ved fakultetet.

§ 3-4 Møte og saksbehandling
^^^^^^^^^^^^^^^^^^^^^^^^^^^^

Valgstyret skal normalt behandle saker i møte. Valgstyret er vedtaksfør
når minst halvparten av medlemmene er til stede. Vedtak treffes ved
vanlig flertall. Ved stemmelikhet er leders stemme avgjørende. Det skal
føres protokoll fra møter i valgstyret.

§ 3-5 Sekretariat
^^^^^^^^^^^^^^^^^

Valgstyret skal ha et sekretariat. Sekretariatet skal forberede sakene
og bistå valgstyret med gjennomføringen av valgene.

§ 3-6 Det sentrale valgstyret
^^^^^^^^^^^^^^^^^^^^^^^^^^^^^

Det sentrale valgstyret har ansvar for valg av rektor og valg til
universitetsstyret.

§ 3-7 Fakultetets valgstyre
^^^^^^^^^^^^^^^^^^^^^^^^^^^

Fakultetets valgstyre har ansvar for valg av dekan, fakultetsstyre og
instituttråd.

§ 3-8 Studentenes valgstyre
^^^^^^^^^^^^^^^^^^^^^^^^^^^

Universitetsstyret kan delegere til Studentparlamentet å oppnevne eget
valgstyre for valg av studentrepresentanter til universitetsstyret.

§ 3-9 Habilitet
^^^^^^^^^^^^^^^

Et medlem som står på valg kan ikke delta i behandlingen av dette
valget.

§ 4 Nominasjonskomite 
---------------------

§ 4-1 Nominasjonskomite for hvert valg
^^^^^^^^^^^^^^^^^^^^^^^^^^^^^^^^^^^^^^

Det skal oppnevnes én nominasjonskomite for valg til hvert styringsorgan,
dekan og instituttleder.

§ 4-2 Ansvar og oppgaver
^^^^^^^^^^^^^^^^^^^^^^^^

Nominasjonskomiteen skal foreslå kandidater for valgstyret når det ved
utløpet av forslagsfristen ikke er kommet inn tilstrekkelig antall
forslag på kandidater, eller tilstrekkelig antall forslag på kandidater
av begge kjønn.

§ 4-3 Sammensetning
^^^^^^^^^^^^^^^^^^^

Nominasjonskomiteen bør bestå av representanter for alle
stemmerettsgruppene. Komiteen velger selv sin leder og organiserer seg
selv.

§ 4-4 Oppnevning
^^^^^^^^^^^^^^^^

(1) Universitetsstyret oppnevner én sentral nominasjonskomite for valg
    til universitetsstyret. Fakultetsstyret oppnevner én egen
    nominasjonskomite for hvert av valgene til dekan, fakultetsstyre og
    instituttråd.

(2) Ved valg til universitetsstyret foreslår dekanene medlemmer fra
    gruppen fast ansatt i undervisnings- og forskerstilling og fra gruppen
    midlertidig ansatte i undervisnings- og forskerstilling. Fagforeningene
    foreslår medlem fra de teknisk og administrativt ansatte.
    Studentparlamentet foreslår medlem fra studentene.

(3) Ved dekanvalg og valg til fakultetsstyret foreslår instituttlederne
    medlemmer fra gruppen fast ansatt i undervisnings- og forskerstilling og
    fra gruppen midlertidig ansatte i undervisnings- og forskerstilling.
    Arbeidstakerorganisasjonene foreslår medlem fra de teknisk og
    administrativt ansatte. Studentutvalget foreslår medlem fra studentene.

(4) Ved valg til instituttråd foreslår instituttrådet medlemmer til
    nominasjonskomiteen.

§ 5 Manntall 
---------------------

§ 5-1 Manntallet
^^^^^^^^^^^^^^^^

Valgsekretariatet offentliggjør en oversikt over alle som har
stemmerett, manntallet, når valget kunngjøres.

§ 6 Stemmerett 
---------------------

§ 6-1 Stemmerett for ansatte
^^^^^^^^^^^^^^^^^^^^^^^^^^^^

(1) Stemmerett har den som når valget starter:

a) er fast ansatt i minst halv stilling eller

b) er ansatt eller engasjert for minst ett år i minst halv stilling
   eller

c) har vært sammenhengende ansatt eller engasjert i minst ett år i minst
   halv stilling

(2) Den som har permisjon for å arbeide i annen stilling har ikke
    stemmerett. Stemmerett har likevel den som i permisjonstiden er ansatt i
    en annen stilling ved Universitetet i Bergen og ikke har stemmerett i
    denne.

§ 6-2 Stemmerett for studenter
^^^^^^^^^^^^^^^^^^^^^^^^^^^^^^

(1) Studenter som er semesterregistrert ved Universitetet i Bergen har stemmerett.
(2) Stemmeretten gjelder ved den grunnenheten de er registrert.

§ 6-3 Stemmerett i ett valg
^^^^^^^^^^^^^^^^^^^^^^^^^^^

Ingen kan ha mer enn én stemme i et valg. Dersom noen inngår i flere
manntall, skal kun én stemme kunne avgis. Det skal prioriteres i slik
rekkefølge: fast ansatt i undervisnings- og forskerstilling, midlertidig
ansatt i undervisnings- og forskerstilling, teknisk-administrativt
ansatt, student.

§ 6-4 Velger som nektes å avgi stemme
^^^^^^^^^^^^^^^^^^^^^^^^^^^^^^^^^^^^^

Den som nektes å avgi stemme fordi det legges til grunn at vedkommende
ikke har stemmerett, skal likevel gis anledning til å levere
stemmeseddel. For klage, se § 15.

§ 7 Stemmerettsgrupper og valgkretser 
-------------------------------------

§ 7-1 Stemmerettsgrupper
^^^^^^^^^^^^^^^^^^^^^^^^

(1) Valg skjer i følgende stemmerettsgrupper:

a) A - fast ansatte i undervisnings- og forskerstilling

b) B - midlertidig ansatte i undervisnings- og forskerstilling

c) C - teknisk og administrative ansatte

d) D – studenter

(2) Ansatte ledere av fakulteter og grunnenheter, ansatte professorer og
    førsteamanuenser i åremålsstilling, jf. uhl. § 6-4 (1), bokstav j) har
    stemmerett i gruppe A.

(3) Universitetsbibliotekarene har stemmerett i gruppe A.

(4) Universitetsdirektøren avgjør i tvilstilfeller i hvilken
    stemmerettsgruppe en person tilhører.

§ 7-2 Valgkretser
^^^^^^^^^^^^^^^^^

Hver stemmerettsgruppe utgjør én felles valgkrets ved valg til et
styringsorgan.

§ 8 Valgbarhet og rett til å kreve fritak 
-----------------------------------------

§ 8-1 Valgbarhet
^^^^^^^^^^^^^^^^

(1) Valgbar er den som har stemmerett ved valget, forstår norsk og som 
    ikke er fritatt.

(2) Ansatte har plikt til å ta imot valg.

(3) Den som på valgtidspunktet har permisjon fra sin stilling eller studie er
    likevel valgbar dersom det kan forventes at vedkommende vil kunne
    fungere i vervet minimum ¾ av valgperioden.

§ 8-2 Fritak fra valg
^^^^^^^^^^^^^^^^^^^^^

(1) Den som har hatt et verv kan kreve fritak fra gjenvalg til dette i
    like lang tid som vedkommende har fungert i vervet.

(2) Varamedlem som har møtt som medlem minst halve valgperioden kan
    kreve fritak fra gjenvalg.

(3) Når tungtveiende arbeids- eller velferdsmessige grunner tilsier det,
    kan valgstyret etter søknad frita en foreslått kandidat fra å stille til
    valg.

(4) Studenter kan kreve fritak fra valg. Dersom en student har tatt
    imot valg, har vedkommende plikt til å fungere i vervet.

§ 8-3 Avgrensing av valgbarhet
^^^^^^^^^^^^^^^^^^^^^^^^^^^^^^

(1) Utelukket fra valg til universitetsstyret er:

- assisterende universitetsdirektør

- ansatte ved universitetsdirektørens kontor

- avdelingsdirektør

- fakultetsdirektør

- medlem av dekanat

(2) Utelukket fra valg til fakultetsstyret er:

- fakultetsdirektør og dennes stedfortreder

- seksjonssjef i fakultetsadministrasjonen

- instituttleder og dennes stedfortreder

(3) Utelukket fra valg til instituttråd er:

- Administrasjonssjef

§ 9 Uttreden i valgperioden 
----------------------------------------

§ 9-1 Plikt til å tre ut av tillitsverv
^^^^^^^^^^^^^^^^^^^^^^^^^^^^^^^^^^^^^^^

(1) Den som har et tillitsverv skal fratre når valgbarheten opphører.

(2) Den som har permisjon for å arbeide i stilling utenfor Universitetet
    i Bergen, skal fratre vervet i permisjonstiden.

(3) Når et medlem fratrer sitt verv, rykker første varamedlem opp som
    medlem.

§ 9-2 Søknad om fratredelse
^^^^^^^^^^^^^^^^^^^^^^^^^^^

Etter søknad kan organet selv frita et medlem fra vervet resten av
tjenestetiden når tungtveiende arbeids- eller velferdsmessige grunner
tilsier dette.

§ 9-3 Fratreden for valgte ledere
^^^^^^^^^^^^^^^^^^^^^^^^^^^^^^^^^

(1) Fratrer rektor holdes nyvalg av rektor og prorektor.

(2) Fratrer prorektor i perioden velger universitetsstyret,
    etter forslag fra rektor, prorektor for den gjenværende del av
    perioden. Rektor deltar ikke selv i denne stemmegivningen i 
    styret. Dersom det ikke er flertall for rektors kandidat, starter
    prosessen etter denne bestemmelsen på nytt, til ny prorektor er
    valgt. Valget er gyldig når minst 2/3 av universitetsstyrets
    medlemmer har avgitt stemme, iberegnet blanke stemmer.

(3) Fratrer dekan mer enn ett år før funksjonsperioden er ute,
    skal detgjennomføres nyvalg på dekan og prodekan. 

(4) Fratrer dekan mindre enn ett år før funksjonsperioden er ute,
    rykker prodekan opp som dekan. Den nye dekanen foreslår ny
    prodekan som velges av fakultetsstyret. Dekanen deltar ikke
    selv i denne stemmegivningen i fakultetsstyret. Dersom det
    ikke flertall for dekanens kandidat, starter prosessen etter
    denne bestemmelsen på nytt, til ny prodekan er valgt. 
    Valget er gyldig når minst 2/3 av fakultetstyrets medlemmer har
    avgitt stemme, iberegnet blanke stemmer.

(5) Fratrer prodekan i perioden velger fakultetsstyret, etter forslag
    fra dekan, prodekan for den gjenværende del av perioden. Dekanen 
    deltar ikke selv i denne stemmegivningen i fakultetsstyret. Dersom
    det ikke er flertall for dekanens kandidat, starter prosessen etter
    denne bestemmelsen på nytt, til ny prodekan er valgt. Valget er gyldig
    når minst 2/3 av fakultetstyrets medlemmer har avgitt stemme, iberegnet
    blanke stemmer.

(6) Fratrer instituttleder skal det gjennomføres nyvalg etter reglene
    i kapittel 5.


§ 10 Gjennomføring av valg 
----------------------------------------

§ 10-1 Elektronisk valg
^^^^^^^^^^^^^^^^^^^^^^^

Valg for ansatte og studenter blir normalt gjennomført som elektronisk
valg

§ 10-2 Valg i valgmøte
^^^^^^^^^^^^^^^^^^^^^^

(1) Valgstyret kan bestemme at valg for ansatte skal gjennomføres i
    valgmøte.

(2) Valgstyret kaller inn til valgmøte, og gir regler om
    gjennomføringen av møtet. Det skal påses at innkallingen til møtet og
    opplysninger om valget er gitt på fyllestgjørende måte og i god nok
    tid til at flest mulig av de stemmeberettigede kan delta. Som
    hovedregel må innkallingen ha gått ut senest ti dager før valgdagen.
    For at et valg i et valgmøte skal være gyldig, må minst 50% av de
    stemmeberettigede i kretsen ha avgitt stemme. Dersom dette ikke
    oppnås, holdes nytt valg med de samme kandidatene.

§ 10-3 Studentorgan som valgforsamling
^^^^^^^^^^^^^^^^^^^^^^^^^^^^^^^^^^^^^^

(1) Ved valg av studentrepresentanter til fakultetsstyret kan
    studentutvalget avgjøre at valget likevel skal gjennomføres med
    studentutvalgets allmøte som valgforsamling.

(2) For valg av studenter til instituttråd kan instituttets studentorgan
    avgjøre at valg likevel gjennomføres med studentorgan som
    valgforsamling.

(3) Dersom valg av studenter til styringsorgan gjennomføres i
    valgforsamling skal studentorganet fastsette regler for valgoppgjøret.
    Nominering av kandidater, kunngjøring og annet forarbeid til valget må
    skje i samsvar med prinsippene i dette reglement. Styringsorganet skal
    påse at valg i slike valgforsamlinger skjer i betryggende former.

§ 10-4 Kunngjøring av valg
^^^^^^^^^^^^^^^^^^^^^^^^^^

(1) Valget skal kunngjøres i god tid før valget starter. Kunngjøringen
    skal inneholde informasjon om:

- valgtidspunkt

- hvem som er valgbare

- hvem som har forslagsrett

- krav til antall forslagsstillere

- frist for å fremme forslag på kandidater

- hvem som inngår i manntallet

- informasjon om rett til fritak fra verv og frist for å kreve dette

- kontaktinformasjon for valget

§ 10-5 Tidspunkt for valg
^^^^^^^^^^^^^^^^^^^^^^^^^

Ingen valg av ansatte kan skje før tidligst fire uker etter valg av
rektor.

§ 11 Forslag på kandidat 
----------------------------------------

§ 11-1 Forslag på kandidat
^^^^^^^^^^^^^^^^^^^^^^^^^^

(1) Den som har stemmerett i et valg har rett til å foreslå kandidat til
    samme valg.

(2) Forslaget skal være skriftlig og fremmes for valgstyret innen
    fristen satt av valgstyret.

(3) Forslagsstillerne kan trekke et forslag inntil én uke før fristen
    for innlevering av forslag. Hvis et forslag blir trukket, skal
    valgstyret straks informere kandidatene om dette.

§ 11-2 Antall forslagsstillere
^^^^^^^^^^^^^^^^^^^^^^^^^^^^^^

(1) Forslag på kandidat til styringsorgan skal være fremmet av minst
    samme antall forslagsstillere som det antall kandidater forslaget
    inneholder.

(2) En forslagsstiller kan ikke foreslå seg selv som kandidat.

(3) Et forslag på rektorkandidat kan ha inntil 10 forslagsstillere, men
    minst 5.

(4) Forslag på dekan kan ha inntil 5 forslagsstillere, men minst 3.

(5) Ingen kan være forslagsstiller på mer enn ett forslag.

§ 11-3 Informasjon
^^^^^^^^^^^^^^^^^^

(1) Den som er foreslått som kandidat skal straks informeres av
    valgstyret om dette.

(2) Har kandidaten rett til fritak skal denne gi skriftlig samtykke til
    å stille til valg.

(3) Valgstyret kunngjør de innkomne og godkjente forslag på kandidater
    for velgerne så snart fristen for forslag er ute, normalt ikke mindre
    enn 2 uker før valget starter. Dersom det er forsvarlig kan valgstyret
    kunngjøre forslagene senere.

§ 12 Valgoppgjørsformer 
-----------------------

§ 12-1 Valgoppgjørsformer
^^^^^^^^^^^^^^^^^^^^^^^^^

(1) Følgende valgformer kan brukes:

- preferansevalg

- flertallsvalg

(2) Valg av medlem til styringsorgan skjer normalt som preferansevalg.

(3) Valg av rektor og dekan skjer som flertallsvalg.

§ 12-2 Nærmere om preferansevalg
^^^^^^^^^^^^^^^^^^^^^^^^^^^^^^^^

(1) Ved preferansevalg benyttes følgende fremgangsmåte:

- Valgstyret gjør stemmesedlene tilgjengelige i det elektroniske
  valglokalet.

- Kandidatene settes opp i alfabetisk rekkefølge på stemmeseddelen

- Foran navnet på kandidatene skal velgeren sette opp en preferanserekke
  med stigende tall, som uttrykk for den preferanse velgeren har for
  kandidatene. Velgeren avgjør selv hvor mange kandidater som skal
  prefereres.

(2) I tillegg til faste medlemmer skal det velges minst 2
    varamedlemmer

§ 12-3 Fremgangsmåte ved flertallsvalg
^^^^^^^^^^^^^^^^^^^^^^^^^^^^^^^^^^^^^^

Ved flertallsvalg fører velgerne opp navnet på den kandidaten velgeren
ønsker å gi sin stemme. Den kandidaten som har fått over halvparten av
de avgitte stemmene, er valgt. 

§ 12-4 Utfyllende regler
^^^^^^^^^^^^^^^^^^^^^^^^

Universitetsstyret vedtar 
`utfyllende regler <https://ekstern.filer.uib.no/ledelse/Regler/Utfyllende-regler-for-fremgangsmåte-ved-preferansevalg-ved-UiB.PDF>`__ 
om valgoppgjør ved gjennomføringen elektroniske valg.

§ 13 Valgprotokoll 
------------------

§ 13-1 Valgprotokoll
^^^^^^^^^^^^^^^^^^^

(1) Resultatet av valg skal føres inn i en valgprotokoll som
    underskrives av valgstyret.

(2) Melding om resultatet av rektor- og prorektorvalg og av valg til
    universitetsstyret, sendes til universitetsstyret og kunngjøres straks.
    Melding om resultatet av fakultets- og instituttvalg sendes til
    fakultetsstyret, instituttråd og kunngjøres straks. Melding om alle valg
    sendes det faste sekretariatet for Det sentrale valgstyret.

§ 14 Kjønnsbalanse 
------------------

§ 14-1 Kjønnsbalanse og kvotering
^^^^^^^^^^^^^^^^^^^^^^^^^^^^^^^^^

(1) Likestillingslovens krav om representasjon fra begge kjønn skal så
    vidt mulig være oppfylt for medlemmene, og varamedlemmene innen den
    enkelte valgkrets.

(2) Viser valgoppgjøret at ett kjønn vil få færre representanter enn det
    som kreves i første ledd, rykker kandidater fra det underrepresenterte
    kjønn opp, inntil man har oppnådd slik balanse.

§ 15 Klage 
----------

§ 15-1 Klage og klageorgan
^^^^^^^^^^^^^^^^^^^^^^^^^

(1) Alle beslutninger om et valg etter dette reglement kan påklages av
    den som har stemmerett ved valget. Beslutninger i fakultetets valgstyre
    kan påklages til Det sentrale valgstyret. Beslutninger i Det sentrale
    valgstyret kan påklages til Den sentrale klagenemnd.

(2) Klage sendes det organ som har fattet beslutningen. Klagen må være
    mottatt senest åtte dager etter at valgresultatet er kunngjort. Organet
    vurderer klagen. Dersom klagen ikke tas til følge, avgis det uttalelse
    om klagen, og denne sendes straks til klageorganet.

(3) Er det gjort feil som kan ha hatt betydning for valgresultatet, og
    som ikke kan rettes ved ny opptelling, kan klageorganet bestemme at det
    skal holdes nytt valg. Dette skal holdes så snart som mulig.

§ 16 Suppleringsvalg 
--------------------

§ 16-1 Suppleringsvalg
^^^^^^^^^^^^^^^^^^^^^^

Valgstyret kan avgjøre at det skal avholdes suppleringsvalg av medlemmer
til styringsorgan dersom det ikke er mulig å supplere fra
varamedlemslisten.

Kapittel 2 Valg av rektor og prorektor 
======================================

§ 17 Valgmåte og valgbarhet mv. 
-------------------------------

§ 17-1 Valgbar som rektor
^^^^^^^^^^^^^^^^^^^^^^^^^

(1) Valgbare som rektor og prorektor er både egne ansatte og eksterne.
    Rektor må ha professorkompetanse.

(2) For å være gyldig må et forslag inneholde både en rektor- og en
    prorektorkandidat.

§ 17-2 Gjennomføring av rektorvalg
^^^^^^^^^^^^^^^^^^^^^^^^^^^^^^^^^^

(1) Rektor og prorektor velges under ett som par.

(2) Valg av rektor og prorektor holdes som flertallsvalg.  Dersom det er 
    kommet inn mer enn to forslag på rektor- og prorektor, skal valget avholdes 
    som preferansevalg.

(3) Universitetsstyret fastsetter tidspunktet for valget. Valget holdes
    i mars eller april.

(4) Valgstyret kunngjør valget innen 1.februar.

(5) Frist for å foreslå kandidat til rektor og prorektor er 6 uker før
    valget starter.

(6) Valgstyret skal forlenge fristen med 2 uker dersom det innen fristen
    ikke er kommet inn forslag på et tilstrekkelig antall kandidater, jf. §
    4-2.

(7) Kandidat som kan kreve seg fritatt må skriftlig samtykke til å
    stille til valg. Samtykket kan ikke trekkes tilbake.

§ 17-3 Vekting av stemmer
^^^^^^^^^^^^^^^^^^^^^^^^^

(1) Stemmene skal telles særskilt for følgende to grupper og gis slik
    vekt:

- Ansatte 75 %

- Studenter: 25%

§ 18 Kandidatpresentasjon 
-------------------------

§ 18-1 Kandidatpresentasjon
^^^^^^^^^^^^^^^^^^^^^^^^^^^

(1) Valgstyret gjennomfører et møte før valget der kandidatene blir
    presentert for universitetets ansatte og studenter.

(2) Alle stemmeberettigede har talerett i møtet.

(3) Samtlige kandidater plikter å møte.

Kapittel 3 Universitetsstyret 
=============================

§ 19 Sammensetning og gjenvalg 
------------------------------

§ 19-1 Sammensetning
^^^^^^^^^^^^^^^^^^^^

Styret ved Universitetet i Bergen består av:

- Rektor

- 2 representanter for fast ansatte i undervisnings- og forskerstilling

- 1 representant for midlertidig ansatte i undervisnings- og
  forskerstilling

- 1 representant for teknisk og administrativt ansatte

- 2 representanter for studentene

- 4 eksterne representanter oppnevnt av departementet etter forslag fra
  universitetsstyret

§ 19-2 Gjenvalg
^^^^^^^^^^^^^^^

Ingen kan gjenvelges som styremedlem hvis vedkommende har fungert
sammenhengende i vervet i 8 år ved begynnelsen av den nye
valgperioden.

§ 20 Gjennomføring av valg til universitetsstyret mv. 
-----------------------------------------------------

§ 20-1 Kunngjøring av valget, frister mv.
^^^^^^^^^^^^^^^^^^^^^^^^^^^^^^^^^^^^^^^^^

(1) Universitetsstyret fastsetter tidspunktet for valget

(2) Valgstyret kunngjør valget innen 1.februar.

(3) Valget gjennomføres tidligst 4 uker etter valg av rektor

(4) Frist for å foreslå kandidat til universitetsstyret er 4 uker før
    valget starter

(5) Valgstyret skal forlenge fristen med 2 uker dersom det innen fristen
    ikke er kommet inn forslag på et tilstrekkelig antall kandidater i den
    enkelte valgkrets, jf. § 4-2

(6) Valg til universitetsstyret av representanter for studentene holdes
    som preferansevalg mellom mars og mai.

§ 21 Kandidatpresentasjon 
-------------------------

§ 21-1 Kandidatpresentasjon
^^^^^^^^^^^^^^^^^^^^^^^^^^^

Valgstyret har ansvar for at kandidatene får anledning til å presentere
seg for velgerne. Valgstyret avgjør, i samråd med kandidatene, hvordan
presentasjonen skjer.

Kapittel 4 Valg av dekan, prodekan og representanter til fakultetsstyret 
========================================================================

§ 22 Valg av dekan og prodekan 
------------------------------

§ 22-1 Valgbar som dekan og prodekan
^^^^^^^^^^^^^^^^^^^^^^^^^^^^^^^^^^^^

Valgbar som dekan og prodekan er fast ansatte i undervisnings- og
forskerstilling, og åremålsansatte instituttledere.

§ 22-2 Gjennomføring av dekanvalg
^^^^^^^^^^^^^^^^^^^^^^^^^^^^^^^^^

(1) Dekan og prodekan velges under ett som par

(2) Valget foretas før valg av fakultetsstyre.
 
(3) Valget holdes som flertallsvalg. Dersom det er kommet inn mer enn to
    forslag på dekan og prodekan, skal valget avholdes som preferansevalg.

(4) Stemmene skal telles særskilt for følgende to grupper og gis slik vekt:

a) Ansatte 75 %
b) Studenter 25 %

(5) Frist for å foreslå kandidat til dekan er 6 uker før valget starter.

(6) For å være gyldig må et forslag inneholde både en dekan- og en
    prodekankandidat.

(7) Valgstyret skal forlenge fristen med 2 uker dersom det innen
    fristen ikke er kommet inn forslag på et tilstrekkelig antall
    kandidater i den enkelte valgkrets, jf. § 4-2

§ 22-3 Valg i valgforsamling
^^^^^^^^^^^^^^^^^^^^^^^^^^^^

(1) Dersom det bare er innkommet forslag på én person til vervet som
    dekan eller prodekan, foretas dette valget av det avtroppende
    fakultetsstyret som valgforsamling.

(2) Det kreves tilslutning fra mer enn halvparten av fakultetstyrets
    medlemmer for å bli valgt.

(3) Valget er gyldig når minst 2/3 av fakultetstyrets medlemmer har
    avgitt stemme, iberegnet blanke stemmer.

(4) Dersom den foreslåtte kandidaten som dekan eller prodekan ikke
    oppnår et tilstrekkelig antall stemmer i fakultetsstyret, startes
    valgprosessen på nytt.

§ 22-4 Gjenvalg
^^^^^^^^^^^^^^^

Ingen kan gjenvelges som dekan eller prodekan vis vedkommende har
fungert sammenhengende i vervet i åtte år ved begynnelsen av den nye
valgperioden.

§ 23 Fakultetsstyret 
--------------------

§ 23-1 Sammensetning av fakultetsstyret
^^^^^^^^^^^^^^^^^^^^^^^^^^^^^^^^^^^^^^^

Sammensetning av fakultetsstyrene går fram av "Regler for
styringsorganene"

§ 23-2 Gjennomføring av valg
^^^^^^^^^^^^^^^^^^^^^^^^^^^^

(1) Valgstyret fastsetter tidspunkt for valget og valget avholdes senest
    innen utgangen av juni, etter valg av dekan

(2) Representantene for hver gruppe velges normalt samtidig.

(3) Valget holdes som preferansevalg, eventuelt i valgforsamling dersom
    vilkårene for det er oppfylt, se § 22-3

§ 23-3 Valg i valgforsamling
^^^^^^^^^^^^^^^^^^^^^^^^^^^^

(1) Dersom det i en valgkrets bare er foreslått så mange kandidater som
    det antallet som skal velges som medlemmer og varamedlemmer foretas
    valget av det avtroppende fakultetsstyret som valgforsamling.

(2) Valgstyret avklarer med forslagstillerne hvem som foreslås som
    henholdsvis medlem og varamedlem.

(3) Det kreves tilslutning fra minst halvparten av fakultetstyrets
    medlemmer for å bli valgt

(4) Valget er gyldig når minst 2/3 av fakultetstyrets medlemmer har
    avgitt stemme, iberegnet blanke stemmer.

(5) Dersom forslaget ikke oppnår et tilstrekkelig antall stemmer i
    fakultetsstyret, startes valgprosessen på nytt.

§ 23-4 Universitetsmuseet i Bergen og Universitetsbiblioteket
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Reglene i denne paragraf gjelder så langt de passer også for valg til
styret ved Universitetsmuseet i Bergen og Universitetsbiblioteket

Kapittel 5 Instituttråd og instituttleder 
=========================================

§ 24 Instituttrådet 
-------------------

§ 24-1 Sammensetning
^^^^^^^^^^^^^^^^^^^^

Sammensetningen av instituttrådet går fram av "Regler for
styringsorganene" og av regler fastsatt av det enkelte fakultet.

§ 24-2. Valg av instituttråd
^^^^^^^^^^^^^^^^^^^^^^^^^^^^

(1) Valgstyret fastsetter tidspunkt for valget og valget avholdes innen
    utgangen av juni, etter valg av dekan, og tidligst fire uker etter valg
    av rektor

(2) Representantene for hver gruppe velges normalt samtidig.

(3) Valget holdes som preferansevalg.

§ 24-3 Valg i valgforsamling
^^^^^^^^^^^^^^^^^^^^^^^^^^^^

(1) Dersom det i en valgkrets bare er foreslått så mange kandidater som
    det antallet som skal velges som medlemmer og varamedlemmer, foretas
    valget av det avtroppende instituttrådet som valgforsamling.

(2) Valgstyret avklarer med forslagstillerne hvem som foreslås som
    henholdsvis medlem og varamedlem.

(3) Det kreves tilslutning fra minst halvparten av instituttrådets
    medlemmer for å bli valgt

(4) Valget er gyldig når minst 2/3 av instituttrådets medlemmer har
    avgitt stemme, iberegnet blanke stemmer.

(5) Dersom forslaget ikke oppnår et tilstrekkelig antall stemmer i
    instituttrådet, startes valgprosessen på nytt.

(6) Valg av studentrepresentanter kan skje med studentorgan som
    valgforsamling, se § 10-3.

§ 25 Instituttleder 
-------------------

§ 25-1 Valgbar som instituttleder
^^^^^^^^^^^^^^^^^^^^^^^^^^^^^^^^^

Valgbar som instituttleder er fast ansatte i
undervisnings- og forskerstilling ved instituttet.

§ 25-2 Gjennomføring av instituttledervalg
^^^^^^^^^^^^^^^^^^^^^^^^^^^^^^^^^^^^^^^^^^

Instituttrådet fastsetter valgmåten innenfor følgende rammer

(1) Valget holdes som flertallsvalg.  
    Dersom det er kommet inn mer enn to forslag på instituttleder, 
    skal valget avholdes som preferansevalg.

(2) Stemmene skal telles særskilt for følgende to grupper og gis slik vekt:

a) Ansatte 75 %
b) Studenter 25 %

(3) Frist for å foreslå kandidat til instituttledere er 4 uker før
    valget starter.

(4) Forslag til instituttleder må være underskrevet av minst tre 
    ansatte eller studenter med stemmerett ved instituttet. Ingen
    kan skrive under på mer enn ett forslag.

(5) Ingen kan gjenvelges som instituttleder hvis vedkommende har fungert
    i vervet i en sammenhengende periode på 8 år når den nye valgperioden
    begynner.

(6) Dersom det bare er innkommet forslag om én person til vervet som
    instituttleder, foretas valget av det avtroppende instituttrådet som
    valgforsamling.

(7) Den er valgt som oppnår tilslutning fra mer enn halvparten av
    instituttrådets medlemmer. For gyldig valg kreves at minst 2/3 av de
    stemmeberettigede i instituttrådet har avgitt stemme. Blanke og
    ugyldige stemmer regnes som avgitte stemmer. Dersom den foreslåtte
    kandidaten ikke oppnår et tilstrekkelig antall stemmer i
    instituttrådet, startes valgprosessen på nytt. 

§ 26 Ikrafttredelse
-------------------

§ 26-1 Ikrafttredelse
^^^^^^^^^^^^^^^^^^^^^

Reglementet trer i kraft straks.

+------------------------+------------------------+------------------+
| Dato                   | Kommentar              | Lagt inn av      |
+========================+========================+==================+
| 8. oktober 2024        | § 12-4 lagt inn lenke  | Mona Viksøy      |  
|                        | til utfyllende regler  |                  |
+------------------------+------------------------+------------------+
| 4. september 2024      | Nytt punkt 5 i § 9-3.  | Mona Viksøy      |
+------------------------+------------------------+------------------+
| 19. januar 2024        | Endring i §§ 4-1, 4-3, | Mona Viksøy      |
|                        | 6-2, 8-1, 9-3, 17-3,   |                  |
|                        | 25-1, 25-2             |                  |
+------------------------+------------------------+------------------+
| 15. desember 2022      | Endring i §§ 4, 6, 8,  | Mona Viksøy      |
|                        | 9, 17, 25.   	  |                  |
+------------------------+------------------------+------------------+
| 19. mars 2021          | Endring i §§ 12-3,     | Mona Viksøy      |
|                        | 22-2, 25-2.   	  |                  |
+------------------------+------------------------+------------------+
| 15. juni 2020 09:36:28 | Redaksjonelt endring i | Arne R. Ramslien |
|                        | § 24-3 (3),(4) (5) .   |                  |
|                        | Skal stå               |                  |
|                        | "instituttrådet" ikke  |                  |
|                        | "fakultetsstyret".     |                  |
+------------------------+------------------------+------------------+
| 19. februar 2019       | Redaksjonelt endring i | Arne R. Ramslien |
| 09:54:04               | § 24-3 (3),(4) (5) .   |                  |
|                        | Skal stå               |                  |
|                        | "instituttrådet" ikke  |                  |
|                        | "fakultetsstyret".     |                  |
+------------------------+------------------------+------------------+
| 18. februar 2019       | Redaksjonelt endring i | Arne R. Ramslien |
| 13:29:10               | § 24-3 (3),(4) (5) .   |                  |
|                        | Skal stå               |                  |
|                        | "instituttrådet" ikke  |                  |
|                        | "fakultetssyret".      |                  |
+------------------------+------------------------+------------------+
| 26. oktober 2018       | Redaksjonelt endring i | Arne R. Ramslien |
| 13:38:54               | § 12-1 (2)             |                  |
+------------------------+------------------------+------------------+
| 25. oktober 2018       | Redaksjonelt tillegg i | Arne R. Ramslien |
| 14:28:45               | § 10-3 (1). Ordet "at" |                  |
|                        | satt inn mellom        |                  |
|                        | "avgjøre" og "valget"  |                  |
+------------------------+------------------------+------------------+
| 17. oktober 2018       | Nytt reglement vedtatt | Arne R. Ramslien |
| 08:08:00               | av Universitetsstyret  |                  |
|                        | 29.7.2018, sak 90/18,  |                  |
|                        | arkivref 17/11775      |                  |
+------------------------+------------------------+------------------+
| 08. oktober 2018       | Nytt reglement vedtatt | Arne R. Ramslien |
| 11:17:55               | av Universitetsstyret  |                  |
|                        | 29.7.2018, sak 90/18,  |                  |
|                        | arkivref 17/11775      |                  |
+------------------------+------------------------+------------------+
| 03. oktober 2018       | Nytt reglement vedtatt | Arne R. Ramslien |
| 10:31:03               | av Universitetsstyret  |                  |
|                        | 29.7.2018, sak 90/18,  |                  |
|                        | arkivref 17/11775      |                  |
+------------------------+------------------------+------------------+
| 03. oktober 2018       | Nytt reglement vedtatt | Arne R. Ramslien |
| 10:12:47               | av Universitetsstyret  |                  |
|                        | 29.7.2018, sak 90/18,  |                  |
|                        | arkivref 17/11775      |                  |
+------------------------+------------------------+------------------+
| 03. oktober 2018       | Nytt reglement vedtatt | Arne R. Ramslien |
| 10:08:41               | av Universitetsstyret  |                  |
|                        | 29.7.2018, sak 90/18,  |                  |
|                        | arkivref 17/11775      |                  |
+------------------------+------------------------+------------------+