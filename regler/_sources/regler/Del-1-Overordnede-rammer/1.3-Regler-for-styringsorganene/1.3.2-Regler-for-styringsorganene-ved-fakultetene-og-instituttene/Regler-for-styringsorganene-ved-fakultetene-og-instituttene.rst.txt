Regler for styringsorganene ved fakultetene og instituttene
-----------------------------------------------------------

Vedtatt av universitetsstyret 27.09.2018, sist endret 4.2.2021.

.. contents:: Innhold
   :depth: 2

Kapittel 1. Fakultetene 
~~~~~~~~~~~~~~~~~~~~~~~

§1. Fakultetets organer
^^^^^^^^^^^^^^^^^^^^^^^

Fakultetet skal ha:

a) fakultetsstyre

b) dekan

c) prodekan

d) fakultetsdirektør

Dessuten kan fakultetet ha:

e) ansettelsesutvalg

f) andre faste utvalg, som for eksempel et arbeidsutvalg

g) inntil tre visedekaner, utpekt av dekanen

§ 2. Fakultetsstyrets størrelse og sammensetning
^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Fakultetsstyret skal ha 9 eller 11 medlemmer. Fakultetsstyret avgjør
selv størrelsen og sammensetningen, innenfor disse rammene:

Dekanen, og ved dennes forfall prodekanen, er leder av fakultetsstyret,
se likevel § 3.

Dersom fakultetet har ansatt dekan, jf. § 5, skal fakultetsstyret ha ekstern styreleder. Ved styreleders
forfall skal nestleder enten være ekstern eller et av fakultetstyrets medlemmer fra gruppe A.

Fakultetsstyret skal ha medlemmer valgt i henhold til valgreglementet,
av og blant:

a) Fast tilsatte i utdannings- og forskningsstilling (gruppe A)

b) Midlertidig tilsatte i utdannings- og forskningsstilling (gruppe B)

c) Tilsatte i tekniske og administrative stillinger (gruppe C)

d) Studenter (gruppe D). Studentene skal ha to medlemmer dersom styret
   har 9 medlemmer og tre dersom styret har 11 medlemmer.

Det skal være minst ett og inntil to eksterne medlemmer i
fakultetsstyret. De eksterne medlemmene oppnevnes av Universitetsstyret
etter forslag fra fakultetsstyret selv. Forslaget skal inneholde
kandidater av hvert kjønn. Det skal oppnevnes minst to varamedlemmer.

§ 3. Mandat for ekstern styreleder
^^^^^^^^^^^^^^^^^^^^^^^^^^^^^^^^^^^^^^^^

Ekstern styreleder skal, i samarbeid med dekanen, bidra til å styrke styrets overordnede og
strategiske rolle. Ekstern styreleder skal sørge for at det avholdes møter i fakultetsstyret og skal lede
møtene. Styrelederen skal i forkant av møtene gjennomgå dagsorden med dekanen og kan be om at
en sak legges fram for fakultetsstyret.

§ 4. Fakultetsstyrets kompetanse
^^^^^^^^^^^^^^^^^^^^^^^^^^^^^^^^

Fakultetsstyret er fakultetets øverste myndighet. Det skal behandle og
avgjøre slike saker som det får delegert fra universitetsstyret, og det
kan be om å få seg forelagt enhver sak. Fakultetsstyret delegerer
myndighet til dekanen, til instituttene eller til andre organer ved
fakultetet dersom ikke annet er fastsatt i lov, forskrift eller vedtak
fra Universitetsstyret.

Fakultetsstyret skal fastsette fakultetets strategier for utdanning,
forskning, forskerutdanning og formidling og legge planer for
fakultetets utvikling i samsvar med de målene som er gitt av
Universitetsstyret.

Fakultetsstyret skal fastsette mål og resultatkrav og har ansvaret for
at fakultetets økonomiske ressurser disponeres i overensstemmelse med
bestemmelser gitt av Universitetsstyret.

Fakultetsstyret skal gi melding til Universitetsstyret om fakultetets
virksomhet, på den måten Universitetsstyret bestemmer. Hvert år skal det
gis rapport om fakultetets økonomiske status, med redegjørelse for
resultatene ved fakultetet og legges frem forslag til budsjett for
kommende år.

Fakultetsstyret skal selv behandle og avgjøre alle saker av prinsipiell
eller vesentlig betydning.

§ 5. Rekruttering av dekan
^^^^^^^^^^^^^^^^^^^^^^^^^^

Fakultetsstyret bestemmer om dekan skal velges eller ansettes.
Fakulteter med ansatt dekan har enhetlig ledelse. Fakulteter med valgt
dekan har delt ledelse.

Valg skjer etter bestemmelsene i valgreglementet.

Dersom dekan ansettes, skal ansettelsesprosessen sikre at dekan har
faglig legitimitet og den kompetansen som kreves for stillingen.
Ansettelse skjer i henhold til bestemmelsene i Reglement for ansettelse
i vitenskapelige stillinger og faglige administrative-lederstillinger.

§ 6. Dekanens generelle myndighetsområde
^^^^^^^^^^^^^^^^^^^^^^^^^^^^^^^^^^^^^^^^

Dekanen er fakultetets øverste leder og representerer fakultetet utad og
har overordnet ansvar for kontakt med eksterne samarbeidspartnere.

Dekanen er daglig leder for fakultetets faglige virksomhet i samsvar med
rammer og pålegg som universitetsstyret og fakultetsstyret fastsetter.
Ansatt dekan har også ansvar for at fakultetets administrative
virksomhet er i samsvar med rammer og pålegg som universitetsstyret og
fakultetsstyret fastsetter.

Dekanen har overordnet ansvar og myndighet for alle oppgaver som ikke
eksplisitt er tillagt fakultetsstyret eller et annet organ, og har
generell fullmakt til å avgjøre løpende enkeltsaker.

Dekanen er nærmeste overordnede for instituttlederne. Valgt dekan er
ansvarlig overfor rektor. Ansatt dekan er ansvarlig overfor rektor i
alle saker som ikke er tillagt universitetsdirektørens ansvarsområde,
jf. uhl § 10-3. I disse sakene er ansatt dekan ansvarlig overfor
universitetsdirektøren.

Dekanen har rett til å delta i alle møter i alle fakultetets og
underordnede enheters styrer, råd og utvalg.

Ansatt dekan er sekretær for fakultetsstyret og har tale- og forslagsrett i fakultetsstyret, men ikke
stemmerett.

Dekanen er ansvarlig for iverksetting av de faglige vedtakene som
treffes i fakultetsstyret. Ansatt dekan er også ansvarlig for
iverksetting av de administrative vedtakene som treffes i
fakultetsstyret.

Dekanen skal av eget tiltak orientere fakultetsstyret om avgjørelser som
retter seg mot fakultetets virksomhet (dekanbeslutninger).

§ 7. Prodekan og visedekan
^^^^^^^^^^^^^^^^^^^^^^^^^^

Prodekan velges sammen med dekan. Dersom dekan er ansatt, pekes prodekan
ut av dekan, etter godkjenning i fakultetsstyret.

Prodekanen er stedfortreder for dekanen i og utenfor fakultetsstyrets
møter.

Har dekanen forfall eller fratrer vervet i løpet av det siste året av
sin funksjonstid, overtar prodekanen, jf. foregående ledd. Fratrer
dekanen før dette tidspunktet, velges eller ansettes ny dekan.

Fakultetsstyret avgjør om det skal utpekes visedekaner, jf. § 1.
Visedekanen(e) utpekes av dekanen.

§ 8. Fakultetsdirektøren ved delt ledelse, valgt dekan 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Fakultetsdirektøren har ansvaret for den daglige ledelsen av fakultetets
administrasjon.

Fakultetsdirektøren sørger for at vedtak fattet av fakultetsstyret eller
dekanen blir satt i verk og er ansvarlig for disponering av ressurser og
budsjett i samsvar med vedtak som er gjort av fakultetets
styringsorganer.

Fakultetsdirektørens kompetanse fastsettes i instruks og/eller særskilt
delegeringsvedtak, fastsatt av fakultetsstyret eller av dekanen etter
fullmakt fra fakultetsstyret.

Fakultetsdirektøren er sekretær for fakultetsstyret med tale- og
forslagsrett, men uten stemmerett.

Fakultetsdirektør er ansvarlig overfor universitetsdirektør i alle saker
som er tillagt universitetsdirektørens ansvarsområde, jf. uhl. § 10-3.

§ 9. Fakultetsdirektøren ved enhetlig ledelse, ansatt dekan
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Dekanen kan delegere avgjørelsesmyndighet til fakultetsdirektør innenfor
sitt eget myndighetsområde. Slik delegasjon skal være skriftlig.

§ 10. Ansettelsesutvalg
^^^^^^^^^^^^^^^^^^^^^^^

Fakultetsstyret er tilsettingsmyndighet for instituttledere, faste
vitenskapelige stillinger som førsteamanuenser og professorstillinger
ved grunnenheter ved fakultetet.

Fakultetsstyret kan delegere til dekanen å foreta utlysing og oppnevne
sakkyndig bedømmelseskomité i tilsettingssaker der fakultetsstyret har
tilsettingsmyndighet.

Innstilling til instituttlederstillinger ved grunnenheter underlagt
fakultetet foretas av et innstillingsutvalg med prodekan som leder, og
fire medlemmer. To av medlemmene skal representere arbeidsgiver, ett
medlem tjenestemennene og ett medlem studentene. Ett av medlemmene som
representerer arbeidsgiver, skal være utpekt av det aktuelle
instituttrådet. Det oppnevnes personlige varamedlemmer for lederen og
medlemmene.

Instituttleder ved grunnenheter underlagt dekanene, foretar innstilling
i tilsettingssaker for førstestillinger og professorstillinger som
fakultetsstyret har tilsettingsmyndighet i.

Fakultetsstyret selv avgjør om det skal opprettes et ansettelsesutvalg,
og hvilke saker utvalget skal forberede og eventuelt avgjøre.
Sammensetning og mandat for ansettelsesutvalget er regulert i Reglement
for ansettelse i vitenskapelige stillinger og faglige administrative
lederstillinger.

Kapittel 2. Instituttene 
~~~~~~~~~~~~~~~~~~~~~~~~

§ 11. Instituttorganene
^^^^^^^^^^^^^^^^^^^^^^^

Instituttene skal ha:

a) instituttleder

b) instituttråd

Et institutt kan ha valgt eller ansatt instituttleder. Vedtak om
ledelsesform ved det enkelte fakultet, gjøres av Universitetsstyret
etter forslag fra fakultetsstyret og behandling i instituttrådene. Alle
institutter ved et fakultet må ha samme ordning.

Institutter med egen administrasjon har en administrasjonssjef.

Instituttene kan ha ulike typer av utvalg.

§ 12. Instituttleders mandat
^^^^^^^^^^^^^^^^^^^^^^^^^^^^

Instituttleder er den øverste lederen ved instituttet og skal lede og
utvikle virksomheten med fokus på kjerneoppgavene. Dekanen er
instituttleders nærmeste overordnede.

Instituttleder kan videre delegere sin myndighet til administrasjonssjef
og utvalg innenfor instituttet dersom ikke annet er fastsatt i lov,
forskrift eller fakultetets delegasjonsvedtak.

Instituttleder

a) har det overordnede ansvaret for instituttet innenfor rammer fastsatt
   av universitetsstyret, fakultetets planer og instituttrådet

b) har personalansvar for de ansatte ved instituttet og legger til rette
   for å følge opp den enkelte faglige ansattes rett til fordeling av tid
   til forskning og utdanning

c) har innstillingsmyndighet ved ansettelse i undervisnings- og
   forskerstillinger og i tekniske og administrative stillinger ved
   instituttene

d) har ansvar for å følge opp mål for utdanning, forskning,
   forskerutdanning, formidling og innovasjon

e) har ansvar for økonomi ved instituttet

f) Skal skape en positiv organisasjonskultur og stimulere til produktivt
   og godt arbeidsmiljø

g) skal sørge for at instituttet har oppdaterte strategier og system for
   kvalitetssikring av instituttets virksomhet

h) Instituttleder representerer instituttet utad og har overordnet
   ansvar for kontakt med eksterne samarbeidspartnere.

Instituttleder velger sin stedfortreder. Har instituttleder forfall
eller fratrer i løpet av det siste året av sin funksjonstid, overtar
stedfortreder. Fratrer instituttleder før dette tidspunkt ansettes ny
instituttleder.

§ 13. Instituttrådets størrelse og sammensetning 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Fakultetsstyret fastsetter instituttrådets størrelse og sammensetning
innenfor de rammene som er angitt. Følgende grupper skal være
representert i instituttrådet:

a) Fast tilsatte i undervisnings- og forskerstillinger

b) Midlertidig tilsatte i undervisnings- og forskerstilling

c) Teknisk og administrativt ansatte

d) Studenter, med minst 20 %.

e) I tillegg kan det fastsettes at instituttrådet kan ha eksterne
   medlemmer.

Funksjonstiden er 4 år, likevel slik at medlemmene valgt for gruppe b og
d velges for ett år, jf valgreglementet.

Dersom instituttet ikke har tilsatte i alle de gruppene som er nevnt
over, kan det gjøres unntak fra reglene.

Instituttleder går inn i gruppe a og er leder av instituttrådet.
Instituttlederen legger fram saker for instituttrådet.
Administrasjonssjef eller en annen er sekretær for instituttrådet.

§ 14. Instituttrådets kompetanse
^^^^^^^^^^^^^^^^^^^^^^^^^^^^^^^^

Instituttrådet skal behandle, fatte vedtak på vegne av instituttet og gi
innstilling til fakultetet eller annet overordnet organ i saker som
angår:

a) Forskningsmelding, forskerutdanningsmelding, utdanningsmelding og
   andre strategi- og resultatdokument som utarbeides av instituttet

b) Eventuelle omstillings- og omorganiseringsplaner

c) Budsjettforslag, årsbudsjett og årsregnskap

d) Vesentlige endringer i instituttets studietilbud, særlig knyttet til
   studieprogram, pensum, undervisning, eksamen og emne- og
   programevalueringer.

I øvrige saker er instituttet et rådgivende informasjons- og
kontaktorgan mellom instituttlederen, alle ansatte og studentene.

Dersom instituttrådet delegerer beslutningsmyndighet i saker som angår
studietilbud, skal studentene være representert med minst 20 % i
vedkommende organ.

Rådets medvirkning ved tilsetting av instituttleder, fremgår av reglene
for ansettelse av instituttleder.

§ 15. Administrasjonssjefen 
^^^^^^^^^^^^^^^^^^^^^^^^^^^

Administrasjonssjefen har instituttlederen som nærmeste overordnede.
Vedkommende har den daglige ledelsen av instituttets administrasjon på
vegne av instituttleder og rapporterer til denne. Instituttleder kan
delegere avgjørelsesmyndighet til administrasjonssjefen dersom ikke lov
eller delegasjonsvedtak setter skranker for delegasjon.

§ 16. Særskilte reglementer
^^^^^^^^^^^^^^^^^^^^^^^^^^^

Hvert institutt skal utarbeide et særskilt reglement bygd på disse
reglene. Reglementene må godkjennes av fakultetsstyrene.

Kapittel 3. Forretningsorden for fakultetsstyret og instituttrådet 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

§ 17. Fakultetsstyret og instituttrådets arbeidsform; møter, innkalling, møteplikt. mv
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Fakultetsstyret og instituttrådet (heretter: styringsorganet) skal
behandle saker i møter, med mindre annet er fastsatt i instruks eller
lignende, eller at leder finner at saken kan forelegges skriftlig eller
behandles på annen betryggende måte.

Styringsorganets leder sørger for at det avholdes møter for å behandle
saker som ligger til organets myndighetsområde. Møter avholdes så ofte
som nødvendig for å ivareta styringsorganets oppgaver på forsvarlig
måte. Et medlem av styringsorganet kan kreve at styringsorganet
sammenkalles.

Innkalling til møter skal skje med rimelig varsel.

Medlemmer av styringsorganet har plikt til å møte hvis ikke vedkommende
har gyldig forfall. Medlemmene har plikt til å delta i forhandlingene og
å avgi stemme. Det kan ikke stemmes blankt annet enn ved valg.

§ 18. Vedtaksførhet og flertallskrav
^^^^^^^^^^^^^^^^^^^^^^^^^^^^^^^^^^^^

Fakultetsstyret og instituttrådet er vedtaksført når mer enn halvparten
av medlemmene er til stede og avgir stemme.

Vedtak treffes med alminnelig flertall av de avgitte stemmene hvis ikke
annet er fastsatt i lov. Ved stemmelikhet i andre saker enn valg er
møteleders stemme avgjørende. Ved stemmelikhet ved valg avgjøres dette
ved loddtrekning.

Avstemning i andre saker enn valg og ansettelse skjer ved stemmetegn.
Avstemning ved valg og ansettelse skal skje skriftlig hvis ett av de
møtende medlemmer krever dette.

§ 19. Habilitet
^^^^^^^^^^^^^^^

Forvaltningslovens regler om habilitet gjelder for styringsorganene.

Medlem av styringsorganet plikter å opplyse om forhold som eventuelt kan
føre til inhabilitet. Styringsorganet tar stilling til
habilitetsspørsmålet i henhold til forvaltningslovens bestemmelser.

§ 20. Åpenhet
^^^^^^^^^^^^^

Det skal i størst mulig grad være åpenhet om styringsorganenes arbeid.
Møter i fakultetsstyret og instituttråd holdes for åpne dører.
Styringsorganet selv kan vedta at bestemte saker skal behandles for
lukkede dører. Behandling av sak om lukking skjer for lukkede dører.

Det skal føres møtebok for fakultetsstyret og instituttrådet. Det skal
fremgå av møteboken når møtet ble holdt, hvilke vedtak som ble truffet
og hvordan det enkelte medlem har stemt der det har vært voteringer,
hvis ikke avstemning har skjedd skriftlig.

§ 21. Forretningsorden
^^^^^^^^^^^^^^^^^^^^^^

Innenfor rammene av §§ 17-20 kan fakultetsstyret selv fastsette nærmere
regler for sin arbeidsmåte. Nærmere regler for instituttrådet fastsettes
av fakultetsstyret.

Kapittel 4. Diverse bestemmelser 
~~~~~~~~~~~~~~~~~~~~~~~~~~~~~~~~

§ 22. Dispensasjoner 
^^^^^^^^^^^^^^^^^^^^

Etter forslag fra instituttet og etter at vedkommende fakultet har
uttalt seg, kan Universitetsstyret, dersom særlige grunner tilsier det,
gi instituttet dispensasjon fra bestemmelsene i disse reglene.

§ 23. Ikrafttredelse/overgangsbestemmelser
^^^^^^^^^^^^^^^^^^^^^^^^^^^^^^^^^^^^^^^^^^

Reglementet trer i kraft straks med unntak av §§ 1 og 2 som trer i kraft
ved neste valgperiode eller ved eventuelt behov for valg eller
oppnevning før neste valgperiode.

+--------------------------+----------------------------+-------------+
| Dato                     | Kommentar                  |  Lagt inn av|
+==========================+============================+=============+
| 10. februar 2021         | Mandat ekstern styreleder  | Mona Viksøy | 
|                          | og endring i dekanoppgaver |             |
+--------------------------+----------------------------+-------------+
| 14. januar 2021          | Redaksjonelle endringer    | Mona Viksøy |
+--------------------------+----------------------------+-------------+
| 11. oktober 2018         | § 11-4 Institutleder kan   | Mona Viksøy |
| 13:29:51                 | være valgt eller ansatt    |             |
+--------------------------+----------------------------+-------------+
| 05. oktober 2018         | Lagt inn dato for når      | Mona Viksøy |
| 14:23:01                 | reglene ble vedtatt.       |             |
+--------------------------+--------------------------  +-------------+
| 05. oktober 2018         | NY - teknisk redigering    | Mona Viksøy |
| 14:09:03                 |                            |             |
+--------------------------+----------------------------+-------------+
| 05. oktober 2018         | NY - teknisk redigering    | Mona Viksøy |
| 14:01:19                 |                            |             |
+--------------------------+----------------------------+-------------+
| 05. oktober 2018         | NY                         | Mona Viksøy |
| 13:55:08                 |                            |             |
+--------------------------+----------------------------+-------------+
| 05. oktober 2018         | NY                         | Mona Viksøy |
| 13:26:36                 |                            |             |
+--------------------------+----------------------------+-------------+