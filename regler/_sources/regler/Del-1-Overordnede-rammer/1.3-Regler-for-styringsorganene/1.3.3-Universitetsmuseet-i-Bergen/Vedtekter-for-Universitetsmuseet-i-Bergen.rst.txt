
======================================
Regler for Universitetsmuseet i Bergen
======================================

Vedtatt av universitetsstyret 10.3.2022, arkivref 2020/2917. 

.. contents:: Innhold
   :depth: 2

Kapittel 1 – Universitetsmuseet
===============================

**Museets formål**

Universitetsmuseet i Bergen skal drive forsking på høyt internasjonalt nivå og forvalte samlingene
som en viktig forskningsinfrastruktur. Gjennom sine naturhistoriske og kulturhistoriske samlinger,
levende samlinger og lovpålagt kulturminneforvaltning, skal Universitetsmuseet i Bergen produsere
og formidle kunnskap, opplevelser og innsikter som er viktige for menneskers livskvalitet.


§ 1 Universitetsmuseets organer
^^^^^^^^^^^^^^^^^^^^^^^^^^^^^^^

Universitetsmuseet skal ha:

a. Museumsstyre
b. Museumsdirektør (dekan)
c. Prodekan – museumsdirektørens faglige stedfortreder
d. Underdirektør – museumsdirektørens administrative stedfortreder
e. Avdeling for naturhistorie (institutt), Avdeling for kulturhistorie (institutt),
   Avdeling for samlingsforvaltning og Avdeling for forskningskommunikasjon

Universitetsmuseet kan også ha:

f. Ansettelsesutvalg
g. Andre faste råd og utvalg

§ 2 Museumsstyrets størrelse og sammensetning
^^^^^^^^^^^^^^^^^^^^^^^^^^^^^^^^^^^^^^^^^^^^^
Museumsstyret skal ha ni medlemmer hvorav to er fast ansatt i utdannings- og forskningsstilling,
en er midlertidig ansatt i utdannings- og forskningsstilling og en er ansatt i teknisk/administrativ
stilling, to studenter og tre eksterne, hvorav en eller to universitetseksterne.

De interne medlemmer velges av og blant museets ansatte i henhold til valgreglementet.
Universitetsstyret oppnevner studentene etter forslag fra Studentparlamentet og de eksterne
medlemmene etter forslag fra museumsstyret selv. Universitetsstyret oppnevner leder og nestleder
blant de eksterne. Både avdeling for kulturhistorie og avdeling for naturhistorie skal være
representert i styret.

§ 3 Mandat for ekstern styreleder
^^^^^^^^^^^^^^^^^^^^^^^^^^^^^^^^^
Ekstern styreleder skal, i samarbeid med museumsdirektøren, bidra til å styrke museumsstyrets
overordnede og strategiske rolle. Styrelederen skal sørge for at det avholdes møter i museumsstyret
og skal lede møtene. Styrelederen skal i forkant av møtene gjennomgå dagsorden med
museumsdirektøren og kan be om at en sak legges fram for museumsstyret.

§ 4 Museumsstyrets kompetanse
^^^^^^^^^^^^^^^^^^^^^^^^^^^^^
Museumsstyret er museets øverste myndighet. Det skal behandle og avgjøre saker som det får
delegert fra universitetsstyret, og det kan be om å få seg forelagt enhver sak.

Museumsstyret delegerer myndighet til museumsdirektøren dersom ikke annet er fastsatt i lov,
forskrift eller vedtak fra Universitetsstyret.

Styret skal vedta museets strategier for forskning, samlingsforvaltning og formidling, og legge planer
for museets utvikling i samsvar med de målene som er gitt av Universitetsstyret.

Styret skal fastsette mål og resultatkrav og har ansvaret for at museets økonomiske ressurser
disponeres i overensstemmelse med bestemmelser gitt av Universitetsstyret.

Styret skal gi melding til Universitetsstyret om museets virksomhet, på den måten Universitetsstyret
bestemmer. Hvert år skal det gis rapport om museets økonomiske status, med redegjørelse for
resultatene ved museet og status for samlingene, og legges frem forslag til budsjett for kommende
år.

Museumsstyret skal selv behandle og avgjøre alle saker av prinsipiell eller vesentlig betydning.

Styret gir uttalelse til Universitetsstyret ved ansettelse av museumsdirektør (dekan).

Museumsdirektøren ansettes på åremål etter Reglement for ansettelse i vitenskapelige stillinger og
faglige/administrative lederstillinger.

§ 5 Museumsdirektørens generelle myndighetsområde
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^
Museumsdirektøren (dekanen) er museets øverste leder og representerer museet utad og har
overordnet ansvar for kontakt med eksterne samarbeidspartnere.

Museumsdirektøren er daglig leder for museets faglige virksomhet i samsvar med rammer og pålegg
som universitetsstyret og museumsstyret fastsetter. Museumsdirektøren har også ansvar for at
museets administrative virksomhet er i samsvar med rammer og pålegg som universitetsstyret og
museumsstyret fastsetter.

Direktøren har overordnet ansvar og myndighet for alle oppgaver som ikke eksplisitt er tillagt
museumsstyret eller et annet organ, og har generell fullmakt til å avgjøre løpende enkeltsaker.

Direktøren er nærmeste overordnede for lederne for avdelingene ved museet, prodekan og
underdirektør. Direktøren er ansvarlig overfor rektor i alle saker som ikke er tillagt
universitetsdirektørens ansvarsområde, jf. uhl § 10-3. I disse sakene er direktøren ansvarlig overfor
universitetsdirektøren.

Direktøren har rett til å delta i alle møter i museets og underordnede enheters råd og utvalg.

Direktøren er sekretær for museumsstyret og har tale- og forslagsrett, men ikke stemmerett.
Direktøren er ansvarlig for iverksetting av vedtakene som treffes i museumsstyret og er ansvarlig for
disponering av ressurser og budsjett i samsvar med vedtak som er gjort av museumsstyret

§ 6 Prodekan
^^^^^^^^^^^^
Museumsdirektøren utpeker en prodekan etter godkjenning i museumsstyret. Prodekan er
museumsdirektørens faglige stedfortreder og representerer museet i direktørens sted.

§ 7 Underdirektør
^^^^^^^^^^^^^^^^^
Underdirektøren er museumsdirektørens administrative stedfortreder. Museumsdirektøren kan
delegere avgjørelsesmyndighet til underdirektøren innenfor sitt administrative myndighetsområde.
Slik delegasjon skal være skriftlig.

§ 8 Ansettelsesutvalg
^^^^^^^^^^^^^^^^^^^^^
Museumsstyret er ansettelsesmyndighet for instituttledere og faste vitenskapelige stillinger som
førsteamanuenser og professorstillinger ved grunnenheter ved museet.

Museumsstyret kan delegere til museumsdirektøren å foreta utlysing og oppnevne sakkyndig
bedømmelseskomité i ansettelsessaker der museumsstyret har ansettelsesmyndighet.

Innstilling til stilling som leder (instituttleder) for grunnenhet underlagt museet foretas av et
innstillingsutvalg med museumsdirektøren som leder, og fem medlemmer. To av medlemmene skal
representere arbeidsgiver, ett medlem tjenestemennene og ett medlem studentene. Ett av
medlemmene som representerer arbeidsgiver, skal være utpekt av det aktuelle avdelingsrådet. Det
oppnevnes personlige varamedlemmer for lederen og medlemmene. Ett eksternt medlem med
relevant kompetanse oppnevnes av museumsdirektøren.

Ansettelse av andre lederstillinger ved Universitetsmuseet skjer etter bestemmelsene i
Personalreglementet for Universitetet i Bergen.

§ 9 Museumsstyrets arbeidsform
^^^^^^^^^^^^^^^^^^^^^^^^^^^^^^
Museumsstyret skal behandle saker i møter, med mindre annet er fastsatt i instruks eller lignende,
eller at leder finner at saken kan forelegges skriftlig eller behandles på annen betryggende måte.

Styrets leder sørger for at det avholdes møter for å behandle saker som ligger til organets
myndighetsområde. Møter avholdes så ofte som nødvendig for å ivareta museumsstyrets oppgaver
på en forsvarlig måte. Et medlem av museumsstyret kan kreve at museumsstyret sammenkalles.

Innkalling til møter skal skje med rimelig varsel.

Medlemmer av styret har plikt til å møte hvis ikke vedkommende har gyldig forfall. Medlemmene
har plikt til å delta i forhandlingene og å avgi stemme. Det kan ikke stemmes blankt annet enn ved
valg.

§ 10 Vedtaksførhet
^^^^^^^^^^^^^^^^^^
Styret er vedtaksført når mer enn halvparten av medlemmene er til stede og avgir stemme. Vedtak
treffes med alminnelig flertall av de avgitte stemmene. Ved stemmelikhet i andre saker enn valg er
møteleders stemme avgjørende. Ved stemmelikhet ved valg avgjøres dette ved loddtrekning.
Avstemning i andre saker enn valg og ansettelse skjer ved stemmetegn. Avstemning ved valg og
ansettelse skal skje skriftlig hvis ett av de møtende medlemmer krever dette.

Det skal føres protokoll for styret. Det skal fremgå av protokollen når møtet ble holdt, hvilke vedtak
som ble truffet og hvordan det enkelte medlem har stemt der det har vært voteringer, hvis ikke
avstemning har skjedd skriftlig.

§ 11 Habilitet og åpenhet
^^^^^^^^^^^^^^^^^^^^^^^^^
Forvaltningslovens regler om habilitet gjelder for museumsstyret. Medlem av styret plikter å opplyse
om forhold som eventuelt kan føre til inhabilitet. Styret tar stilling til habilitetsspørsmålet i henhold
til forvaltningslovens bestemmelser.

Det skal i størst mulig grad være åpenhet om styrets arbeid. Møter i styret holdes for åpne dører.
Styret selv kan vedta at bestemte saker skal behandles for lukkede dører. Behandling av sak om
lukking kan skjer for lukkede dører.

Kapittel 2 Avdelingene ved Universitetsmuseet
=============================================

§ 12 Avdeling for kulturhistorie og Avdeling for naturhistorie
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^
Avdeling for kulturhistorie og Avdeling for naturhistorie er grunnenheter (institutt) og skal ha:

a. Avdelingsleder (instituttleder)
b. Avdelingsråd

§ 13 Avdelingsleders (instituttleders) mandat
^^^^^^^^^^^^^^^^^^^^^^^^^^^^^^^^^^^^^^^^^^^^^
Lederen for grunnenheten (instituttleder) er den øverste lederen ved avdelingen og har ansvaret for
at avdelingens virksomhet utøves i samsvar med museumsdirektørens overordnede faglige og
administrative ledelse.

Lederen for grunnenheten (instituttleder)

a. har det overordnede ansvaret for avdelingen innenfor rammer fastsatt av universitetsstyret
   og universitetsmuseets planer
b. skal sørge for at avdelingen har oppdaterte strategier og system for kvalitetssikring av
   avdelingens virksomhet
c. har ansvar for å følge opp mål for faglig utvikling, forskning, forskningsetikk,
   forskerutdanning, forvaltning og formidling
d. har innstillingsmyndighet ved ansettelse i vitenskapelige, tekniske og administrative stillinger
   ved avdelingen
e. har personalansvar for de ansatte i avdelingen
f. har ansvar for å legge til rette for vitenskapelig ansattes pliktarbeid innen
   samlingsforvaltning, formidling, administrasjon og undervisning
g. har ansvar for økonomien ved avdelingen
h. skal skape en positiv organisasjonskultur, et godt arbeidsmiljø og stimulere til produktivitet

Lederen for grunnenheten representerer avdelingen utad og har overordnet ansvar for kontakt med
eksterne samarbeidspartnere.      

§ 14 Avdelingsrådets sammensetning
^^^^^^^^^^^^^^^^^^^^^^^^^^^^^^^^^^
Avdelingsrådet skal ha fem medlemmer som velges av og blant de ansatte ved avdelingen i henhold
til valgreglementet. To medlemmer skal være fast ansatt i utdannings- og forskningsstilling, én
midlertidig ansatt i utdannings- og forskningsstilling og én ansatt i teknisk/administrativ stilling.
Instituttleder er avdelingsrådets leder.

§ 15 Avdelingsrådets kompetanse
^^^^^^^^^^^^^^^^^^^^^^^^^^^^^^^
Avdelingsrådet er et rådgivende organ i saker som vedrører hovedlinjene for avdelingens virksomhet
eller som er av prinsipiell betydning for denne, som strategiske planer, forskningsmelding,
budsjettforslag og årsbudsjett. Instituttleder kan ellers be om rådets uttalelse i en hvilken som helst
sak.

§ 16 Avdelingsrådets arbeidsform
^^^^^^^^^^^^^^^^^^^^^^^^^^^^^^^^
Avdelingsrådet skal ha jevnlige møter og kalles inn med rimelig varsel. Det skal føres protokoll fra
rådets møter. §§ 9 - 11 gjelder ellers så langt de passer.

§ 17 Avdeling for samlingsforvaltning og Avdeling for forskningskommunikasjon
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^
Avdelingslederne for avdelingene har ansvaret for at virksomhet ved avdelingene utøves i samsvar
med museumsdirektørens overordnede faglige og administrative ledelse.

Lederen for avdelingen

a. har det overordnede ansvaret for avdelingen innenfor rammer fastsatt av universitetsstyret
   og universitetsmuseets planer
b. skal sørge for at avdelingen har oppdaterte strategier og system for kvalitetssikring av
   avdelingens virksomhet
c. har ansvar for å følge opp mål for faglig utvikling
d. har innstillingsmyndighet ved ansettelse i tekniske og administrative stillinger ved
   avdelingen
e. har personalansvar for de ansatte i avdelingen
f. har ansvar for å legge til rette for ansattes arbeidsoppgaver innen samlingsforvaltning,
   formidling og undervisning
g. har ansvar for økonomien ved avdelingen
h. skal skape en positiv organisasjonskultur, et godt arbeidsmiljø og stimulere til produktivitet

Lederen for avdelingen representerer avdelingen utad og har overordnet ansvar for kontakt med
eksterne samarbeidspartnere.


+----------------------+----------------------+----------------------+
| Dato                 | Kommentar            | Lagt inn av          |
+======================+======================+======================+
| 14. mars 2022        | Nye regler	      | Mona Viksøy          | 
+----------------------+----------------------+----------------------+
