Pandemiplan for Universitetet i Bergen
--------------------------------------

Oversendt Kunnskapsdepartementet 19.06.09, 09/5819. Revidert plan
24.02.2020

**Tiltaksplan for UiB ved epidemi/pandemi**

**1. Formål**

Målet med tiltaksplanen er å gi retningslinjer for hvordan det bør
handles i tilfeller der en epidemisk infeksjonssykdom (pandemisk eller
mer lokalt epidemisk) kan ramme eller har rammet UiB. Retningslinjene
omfatter både hva som bør gjøres for å hindre at smitten skal spre seg
til UiB og tiltak for å begrense smittespredning hvis smitten allerede
har kommet til UiB. Videre gir planen prioriteringer for å opprettholde
institusjonens virksomhet på et akseptabelt nivå også i en situasjon med
stort personellfravær. Planen er en kontinuitetsplan, den gir
retningslinjer for iverksetting av ekstraordinære tiltak og for arbeidet
med å forebygge og forhindre smitte.

Universitetet følger helsemyndighetenes retningslinjer for generelle
pandemi/epidemitiltak. Universitetsledelsen avgjør i hvilke tilfeller
det er aktuelt å iverksette kontinuitetsplaner og hvilke tiltak som
trengs for å opprettholde universitetets ordinære virksomhet.

Dersom helsemyndighetene gir pålegg om å stenge hele eller deler av
universitetet for å hindre smittespredning, eller det totale
personalfraværet blir for stort til å håndtere, skal gjenværende
ressurser prioritere **aktiviteter knyttet til å ivareta liv og helse**.
Universitetet forholder seg til direktiver fra helsemyndighetene.

Utgangspunktet for planen er at ansvaret for universitetets
primæroppgaver, utdanning og forskning, er fakultetenes. Det er
fakultetenes ansvar å iverksette tiltak for i størst mulig utstrekning
opprettholde den ordinære virksomheten i en situasjon med stort
sykefravær blant ansatte og studenter. De sentraladministrative
avdelingenes ansvar er å opprettholde driftsfunksjonene og å understøtte
arbeidet med å opprettholde primæraktivitetene.

**2. Universitetets primærvirksomhet**

| Under pandemien/epidemien skal universitetet rette ressursene mot
  **prioriterte aktiviteter**. Ansvaret for forskning og utdanning er
  hos fakultetene. De sentraladministrative avdelingene skal prioritere
  sine oppgaver for å understøtte fakultetenes arbeid:
| **Utdanning**
| Fakultetene og instituttene har ansvar for å gjennomføre planlagt
  undervisning og sørge for å ha gode systemer for informasjon om
  endringer dersom det er nødvendig. Fakultetene og instituttene må så
  langt det er mulig legge til rette for at obligatorisk undervisning
  kan ivaretas i en situasjon der studenter og ansatte ikke kan møte på
  grunn av sykdom eller mistanke om at vedkommende er smittet av den
  aktuelle epidemiske sykdommen.

Mange av vurderingsordningene har deler som omfatter obligatoriske
arbeidskrav og andre innleveringer, i tillegg til avsluttende prøve. I
forbindelse med utbrudd av infeksjonssykdom, anbefales fagmiljøene, i
den grad det er mulig, å vise fleksibilitet. Samtidig er det svært
viktig at vurderingen av studentenes kunnskaper og ferdigheter
opprettholder et faglig betryggende nivå. Det er fagmiljøenes ansvar å
påse både at det faglige nivået opprettholdes og at eventuelle
individuelle tilpasninger ikke går utover studentenes rett til å bli
prøvd likt.

| Prioriterte aktiviteter ved Studieavdelingen:
| Avvikling av eksamen
| • Systemforvaltning (FS, studentweb, timeplanlegging, Mitt UiB)
| • Studentinformasjon på norsk og engelsk (primært Mitt UiB, også
  eksternweb)
| • Rekrutteringsarbeid (Periode: desember-april)
| • Opptaksarbeid (Periode: april-august)

Ansvar: Fakultetets ledelse prioriterer oppgavene og Studieavdelingen
ved direktør har ansvar for å understøtte fakultetene i de
studieadministrative oppgavene.

| **Forskning**
| Fakultetene og instituttene skal legge til rette for at forskningen
  ikke blir unødig skadelidende under pandemien/epidemien. Forsknings-
  og innovasjonsavdelingen ved direktør har ansvar for å understøtte
  fakultetene i det forskningsadministrative arbeidet.

**Samlinger og andre kritiske funksjoner**

| Prioriterte aktiviteter:
| • Ivareta samlinger og sikring av disse
| • Arbeid og stell knyttet til de botaniske anleggene
  (Universitetsmuseet i Bergen)
| • Sikre arkeologiske utgravinger (Universitetsmuseet i Bergen)
| • Tilsyn, mating og stell: Dyrestall til medisinsk forskningsbruk
  (Vivariet)
| • Drift og tilsyn av sjøvanns- og ferskvannslaboratorium med
  dyreforsøk
| • Pasientbehandling knyttet til universitetets egne klinikker (Det
  psykologiske fakultet/Institutt for klinisk odontologi)

Ansvar: Virksomhetenes ledere

**3. Kritiske funksjoner**

Kritiske funksjoner og arbeidsoppgaver som må opprettholdes under en
pandemi/epidemi, er særlig knyttet til å ivareta liv og helse,
infrastruktur og informasjon. Noen funksjoner vil kunne opprettholdes
med redusert bemanning over en lengre periode, andre må tilføres
ressurser. Under en pandemi/epidemi skal personalressursene brukes til
prioriterte aktiviteter.

| **Redusere risiko for smittespredning**
| Universitetet vil følge de sentrale myndighetenes råd for å hindre
  smitte. Følgende tiltak vurderes:

| • Holde ekstra høyt hygienenivå (som rengjøring og håndhygiene)
| • Redusere omfang av fysisk kontakt f. eks ved å erstatte møter med
  telefonmøter, e-post og videokonferanser
| • La flere jobbe hjemme når det er registrert smittede i nærmiljøet
| • Vurdere å stenge kantiner og begrense arrangement som ikke rammer
  primæraktivitet
| • Oppfordre ansatte og studenter som føler seg syke om å holde seg
  hjemme

| **Informasjonsarbeid**
| De ansvarlige helsemyndighetene har hovedansvaret for informasjon til
  publikum. UiB vil også bidra med informasjon til studenter og egne
  ansatte på UiBs nettsider og interne kanaler.
| Universitetsledelsen vurderer hvilke informasjonsoppgaver som skal
  prioriteres i en situasjon med pandemi/epidemi. Ved en pandemi/epidemi
  er det behov for informasjon både til studenter, ansatte og eksterne
  grupper som pårørende og media. Målgruppene vil ha behov for
  informasjon om hvordan universitetet er berørt av pandemien/epidemien
  og hvilke konsekvenser det får.

| *Prioriterte aktiviteter:*
| • Universitetet skal være tidlig ute med informasjon om eventuelle
  endringer i planer for eksamen, forelesninger, reduserte åpningstider
  og tilgjengelighet for å bidra til forståelse for at en del funksjoner
  midlertidig må nedprioriteres.
| • Det skal også informeres om lokale smitteverntiltak, som betydningen
  av at syke studenter og ansatte holder seg hjemme.

| *Informasjonskanaler:*
| • Intern informasjon gis gjennom interne kanaler (Ansattsider,
  Studentsider og Mitt UiB) og tjenestevei.
| • Informasjon om universitetets håndtering av situasjonen gjøres
  tilgjengelig for allmennheten via eksternweb (uib.no) og mediekontakt.
| • All intern og ekstern generell informasjon plasseres sentralt på
  websidene og samordnes av Kommunikasjonsavdelingen.
| • Universitetsledelsen vurderer fortløpende om andre kanaler (SMS,
  e-post, Teams) også skal brukes for å nå interne målgrupper i en
  pandemisituasjon.
| • Fakultetene og andre enheter bør også legge ut informasjon, men
  denne informasjonen lenkes opp til de sentrale websidene.
| • Annet informasjonsmateriell som brosjyrer o.l. utarbeides ved behov.

Ansvar: Universitetsledelsen med Kommunikasjonsavdelingen og direktør
som sentral aktør.

| **Tjenester fra IT-avdelingen**
| Prioriterte aktiviteter:
| • Opprettholdelse av drift og tjenester som er i produksjon
| • Sørge for at sikkerheten opprettholdes og at systemene virker
| • Sikre oppkobling og kapasitet på telefonsentral
| • Eventuelt åpne for økt tilgang hjemmefra, slik at det vil være mulig
  å bidra med IT-drift av UiB fra hjemmekontor og avlaste dem som er på
  jobb

| Aktiviteter som kan utsettes:
| • Nyutvikling og videreutvikling av tjenester
| • Brukerstøtte

Ansvar: Universitetsledelsen med IT-avdeling ved IT-direktør som
utførende aktør

| **Eiendomsdrift**
| Prioriterte aktiviteter:
| • Kritiske funksjoner knyttet til oppvarming og sikkerhet
| • Adgangskontrollsystemet
| • Økt renhold
| • Drift og tilsyn av sjøvanns- og ferskvannslaboratorium med
  dyreforsøk
| • Kritiske laboratoriefunksjoner
| • Drift av varmepumpeanlegg (Jussbygget)
| • Kontinuerlig kjøling av UiBs hovedservere (Nygårdsgaten 5)
| • Drift av tekniske installasjoner (Realfagbygget)
| • Tilsyn av røntgenkrystallgrafiske instrumenter (Kjemisk institutt)
| • Transport og postgang

| Aktiviteter som kan utsettes:
| • Oppgaver knyttet til vedlikehold

Ansvar: Universitetsledelsen prioriterer, Eiendomsavdeling ved
eiendomsdirektør utfører

**Universitetsdirektør (sentral beredskapsledelse)**

| Prioriterte aktiviteter:
| • Bidra til å sikre at UiB har personell for å:
| o Ivareta liv og helse
| o Ivareta sikkerheten i eiendommene
| o Sikre at ikke verdifullt forskningsmateriale går tapt
| • Overvåking av personellsituasjonen og koordinere arbeidet med
  bemanning
| o Hver leder er ansvarlig for at enheten har nok kvalifisert personell
| • Leder- og personellrådgivning knyttet til situasjonen
| • Informasjonsarbeid for å redusere faren for smitte
| o Hygieneråd
| o Å få syke ansatte til å holde seg hjemme
| • Sikre lønnsutbetalinger

| Aktiviteter som kan utsettes:
| • Øvrige funksjoner

Ansvar: Universitetsledelse

| **Økonomi**
| Prioritert aktiviteter:
| • Lønnsrelaterte utbetalinger
| • Fakturabetalinger
| • Eksterne regnskapstjenester
| • Innkjøpskontrakter

| Aktiviteter som kan utsettes:
| • Interne prosjekter og prosesser

Ansvar: Universitetsledelsen med Økonomiavdeling ved økonomidirektør som
utøvende

**4. Prioriteringer for bemanning og drift under en pandemi/epidemi**

| Sørge for å ha personer som dekker opp de kritiske funksjonene i
  virksomheten
| • Lære opp flere i kritiske arbeidsoppgaver (flerfaglighet og
  overlappende kompetanse øker robustheten slik at personalet kan tre
  inn flere steder i organisasjonen)
| • Sjekke at manualer, prosedyrer og rutiner er godt nok oppdatert til
  at andre raskt kan sette seg inn i nye arbeidsoppgaver
| • Gi anledning til å arbeide hjemme med arbeidsoppgaver som vurderes
  som kritiske
| • Gjøre arbeidstiden enda mer fleksibel
| • Personale både med og uten spesialkompetanse vil kunne bli flyttet
  etter behov og ansatte kan bli bedt om å arbeide mer enn 100%
| • Utarbeide tilpassede retningslinjer for praktisering av
  fraværsregler for egen og barns sykdom
| • Undersøke mulighet for utvidet samarbeid med HVL, NHH, Sammen, samt
  instituttsektoren om overlappende kompetanse og funksjoner for å kunne
  bistå hverandre
| • Inngå avtaler om bistand fra pensjonert personell
| • Undersøke muligheter for å bruke studenter til en del funksjoner
| • Bidra med medisinsk kvalifisert personell (studenter og ansatte)
  hvis behov/direktiv fra helsemyndigheter
| • Kartlegge konsekvenser av rekvirering av kompetanse til nasjonale
  helsemyndigheter.
| Identifisere og sikre kontakten med eksterne leverandører av følgende
  tjenester:
| • Generelle: IT-tjenester/systemer, telefoni, strøm, renhold,
  transport, post
| • Spesielt for utdanningssektoren: IT-systemer, opptak, ekstern
  sensur, Sammens tjenester.
| Overvåke om lagerbeholdning for eventuelle kritiske varer skal økes.

========================= ================== =============
Dato                      Kommentar          Lagt inn av
========================= ================== =============
27. februar 2020 14:03:26 Revidert versjon   Mona Viksøy
27. februar 2020 13:59:13 Revidert versjon   Mona Viksøy
30. januar 2012 11:48:09  Lagt inn 30/1/2012 Bente Krossøy
========================= ================== =============
